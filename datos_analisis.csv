Fecha,Author,Traductor,Ubicacion,Titulo,Contenido
04/01/2021,La Jornada Maya,Sasil Sánchez Chan,San Francisco de Campeche,Ribereñoil jchuk kayo’obe’ táanil yano'ob ichil Programa Nacional de Pesca y Acuacultura 2020-2024,"Juan Carlos Pérez
U nu’ukulo’obe’ laj laabtak, ma’ u kanmajo’ob u túumben nu’ukbesajilo’on, kuxa’ano’ob ich óotsilil yéetel ma’ xan u yojelo’ob bix najmal u beetiko’ob u xookil yéetel u tsoolil ba’ax ku jóok’siko’ob, beey yanik maanal ti’ 22 mil u túul ribereñoil jchuk kayo’ob ti’ u péetlu’umil Yucatán, le beetike’, táanilkunsa’ano’ob ichil meyaj ku beeta’al tu mola’ayil Programa Nacional de Pesca y Acuacultura 2020-2024, tumen ti’ uláak’ u ja’abilo’ob meyaje’ ma’ ts’a’aban áantaj ti’obi’.  
Ichil ba’ax ts’a’aban k’ajóoltbil tumen Programa Nacional, tu noj lu’umil Méxicoe’, yaan kex 222 mil 858 u túul ribereñoil jchuk kayo’ob. Ti’ le je’elo’obo’ 10 mil 884 ti’ yano’ob Kaanpech; uláak’ 9 mil 135 ti’ u lu’umil Yucatán, yéetel 2 mil 280 ti’ yano’ob Quintana Roo, le beetik túuno’, te’e petenila’ ti’ yaan u 10 por cientoil tuláakal chuk kayo’ob yaan México.  
Ba’ale’, ti’ lajun túul ribereñoil chuk kayje’ waktúule’ ma’ táan u k’uchul u náajalt mix u jach p’íitil taak’in jets’a’an unaj u yantal ti’ u jach óotsilil máak p’isa’an tumen Consejo Nacional de Evaluación de la Política de Desarrollo Social (Coneval).
U nu’ukbesajil Programa Nacional de Pesca y Acuacultura 2020-2024 ts’o’ok u jets’ike’ yaan u jach táanilkunsik ribereñoil kaajo’ob tumen jach jump’íit u náajal máak te’elo’, yéetel mina’an poliitikáas no’ojan ti’al u ts’a’abal áantaj ts’o’okole’ ma’atech u ka’ansaj kaaj ti’al u kaláantik u toj óolalo’ob. 
Jump’éel bix je’el u páajtal u yila’al wa táan u ma’alobchajal ba’al tu kuxtal rebereñoil jchuk kayo’obe’, leti’ kéen beeta’ak Indicador de Ingreso Pesquero ti’al u páajtal u je’ets’el beyka’aj ti’ le náajal ku yantal ti’obo’ yáanal yanik ti’ le mil 845.4 pesos unaj u jach p’íityantal ti’ jump’éel winali’, beey jets’a’an te’e tsoolts’íibo’.  
Ichil ba’ax jets’a’an tumen Secretaría de Agricultura y Desarrollo Rural, a’alabe’ u ya’abil talamilo’ob yane’, ku yúuchul tumen ma’ táan u jach yantal u yóol mola’ayo’ob ti’al u beeta’al jump’éel poliitikáa ti’al u je’ets’el u yantal ba’al u tséenta’al kaaj; ma’ ya’ab náajal ku yantali’ yéetel kuxa’ano’ óotsilil; ma’ patal u k’a’abèetkunsa’al nu’ukul yèetel taak’in ti’al u yùuchul u meyajil chuk kayil, ts’o’okole’ mina’an u muuk’ a’almaj t’aan yòok’lal le je’ela’.  
U Péetlu’umil Yucatáne’, táaka’an ichil Región del Golfo de México yéetel Mar Caribe, tu’ux táaka’an xan Tamaulipas, Veracruz, Tabasco, Campeche, Yucatán yéetel Quintana Roo. Uláak’ u jatsilo’obe’ leti’: Pacífico Norte, Pacífico Sur yéetel Aguas Continentales.
Yucatáne’ leti’e’ lu’um tu’ux asab ya’ab chuk kayo’ob jatsa’ab beey ‘de altura’, tumen yaan 4 mil 681, yáanale’ ti’ yaan Sinaloa, tu’ux yaan 4 mil 588 yéetel Sonora tu’ux yaan 2 mil 175. Campeche yéetel Quintana Roo ma’ jach ya’ab yani’, 760 yéetel 53 je’el bix chíikpaja’ano’obi’. 
Xak'alutskíinsa'an tumen: Sasil Sánchez Chan"
04/01/2021,La Jornada,Sasil Sánchez Chankonik,"Oaxaca, México",Oaxacae’ tu chíimpoltaj jmeyaj k’ab úuchik u chíikbesik u cha’anil Ixtaltepec ti’ ba’ax ku beetik,"Te’e k’iino’oba’ u mola’ayil Instituto Oaxaqueño de las Artesanías (IOA) con anuencia de las secretarías de Cultura federal, de Bienestar y el Fondo Nacional para el Fomento de las Artesanías (Fonart) ti’ u lu’umil Oaxacae’, tu k’ubaj jump’éel chíimpolal ti’al juntúul jmeyaj k’at ti’ le lu’umilo’.
K’albe’en kuxtal yanchaj yóok’lal u pak’be’en k’oja’anil COVID-19 yéetel u ch’éenel u ko’onol meyaj k’abo’ob ti’al u cha’anil le kaajo’obo’, tu ts’áaj u yóol ti’ Humberto, máax yaan 45 u ja’abile’, ti’al u patik jump’éel meyaj yéetel le chíimpolta’ab tumen le mola’ayo’. Jmeyaj k’ate’ tu ya’alaje’ tu “túumbenkunsajubáaj”, tumen pak’be’en k’oja’ane’ tu beetaj u jel kanik kuxtal yéetel u ma’alobkúunsik bix u beetik u meyaj.  
Sa’ Xquidxe u ye’esajil cha’an suuk u beeta’al ti’ zapoteca kaajo’ob. Nu’ukulo’ob pata’an yéetel k’ate’, ku péeko’ob, ts’o’okole’ jts’a’ab nook’ suuk u búukintik ko’olel, enagua yéetel iipil, beyxan xiibo’obe’ ts’a’abal u sak nook’ yéetel u boox páantalon, je’el bix xan ajpaaxo’obe’ laj ts’a’aban u nu’ukulil u paaxo’ob.
Heriberto Antonio tu kanaj yéetel utschaj tu yich u meyajil k’at tumen u nool yéetel u yuume’ ku beetiko’ob xan ka’achij. Tu kúuchil u meyaje’, ti’ yaan xan u yotochi’, ts’o’okole’ ti’ tu laj beetaj tuláakal le nu’ukulo’ob táaka’an ichil meyaj chíimpolta’abo’.  
“Tin wóotaj in we’es tin in kaajal, ti’ in láak’o’ob, bix u yúuchul le cha’ano’; míin tin beetaj ka tin wilaj mina’an cha’an, ka tin wilaj ba’ax táan u yúuchul yóok’lal pak’be’en k’oja’an, ts’o’okole’ il a wilej, chíimpolta’abij. Kexi’ wa ma’ chéen ti’ ku náakali’; k’a’anan u chíimpolta’al kmeyaj tumen mola’ayo’ob, beyxan ka u yáanto’on k k’a’aytej yéetel u pájtal k Xak'alutskíinsa'an tumen: Sasil Sánchez Chankonik u ya’abil.”
Ixtaltepece’, jump’éel chan kaaj ti’ p’aatal Istmo de Tehuantepec, te’elo’ ku meyajta’al k’at kex tumen 60 u p’éel kúuchkabalo’ob.  
Yéetel pak’be’en k’oja’anile’, u kúuchil meyaje’, je’el bix uláak’o’ob te’e kaajo’, yanchaj u k’exik bix u beetik kuumo’ob, tumen ch’éen u beetik je’el bix suuk ka’achij -ku meyajo’ob ti’al k’iimbesajo’ob yéetel ti’al cha’ano’ob-, chéen ba’axe’ walkila’ máasetero’ob jejeláas u woojil ku beeta’ali’. Le je’elo’ jump’éel bix úuchik u k’éexel ba’al u ti’al yéetel beey úuchik u yantal ba’al ti’al u náajalt ka’aj ch’éen u k’áata’al meyaj ti’.
Ti’al u yúuchul meyaje’ leti’obe’ ku ch’a’ako’ob k’at ti’ u wiitsilo’ob u kaajil Chihuitán, Oaxaca, ti’ p’aatal óoli’ 40 minutos náachil ti’ Ixtaltepec; ts’o’okole’, ku mu’uxul yéetel ku xa’ak’tal yéetel saam, ku yets’kúunsa’al jump’éel k’iin ts’o’okole’, yéetel jump’éel u toornoil chee’, ku káajal u beeta’al nu’ukulo’ob. Yaan jayp’éel ti’ le je’elo’obo’ ku xáantal tak ka’ap’éel k’iin, je’el bix kuumo’ob; ken beeta’ak le je’elo’, ku yoksa’al ti’ k’áak’ ti’al u chokokíinsa’al, yéetel tak tu ts’ooke’, ku beeta’al je’el bix u k’áata’al tumen máax ku máano’.
Jmeyaj k’abe’ ku tukultike’ ma’ k’aas tuláakal ba’ax ucha’an yéetel pak’be’en k’oja’an, tumen u ti’ale’ yanchaj uláak’ u páajtalil u beetik k’atil ba’alo’ob, je’el bix le chíimpolta’abo’, le beetik leti’e’ ku ya’alaike’ k’a’anan “u ka’ansal máak u meyajtej”, ti’al u yojéelta’al uláak’ bix u k’a’abéetkunsa’al ba’al, bix je’el u páajtal u meyajta’ale’,. Le beetik ku ya’alike’ u k’áat ka ka’ansak ti’ob tumen mola’ayo’ob ba’ax unaj u beetiko’ob tumen ya’ab u koonolo’ob ba’ale’ ma’ ko’oj u bo’otali’.
Xak'alutskíinsa'an tumen: Sasil Sánchez Chan"
05/01/2021,Joana Maldonado,Sasil Sánchez Chan,"Chetumal, Quintana Roo","Xok k’iin, úuchben kaambal láayli’ u beeta’al tumen u máasewal kaajilo’ob México","Xok k’iine’, leti’ bix u na’atal u máan k’iin yéetel tuláakal le jejeláas ba’ax ku yúuchul ka’alikil táan u máan u yáax k’iinilo’ob enero, ti’al beyo’ u páajtal u na’aal bix kéen máanak uláak’ u winalo’ob le ja’abo’. Jump’éel úuchben ba’ax káaj u beeta’al kex 3 mil ja’abo’ob paachil, beey úuchik u tsikbaltik Bernardo Caamal Itzá, máax jo’olbesik múuch’ ku k’aaba’tik Xook K’iin.
Leti’e’ tu tsikbaltaj mantats’ u jóok’sa’al u tsikbalil ichil máaxo’ob ma’ kaambanaja’ano’ob ichil maaya tuukuli’ -tumen chéen ku ch’a’atáantiko’ob túumben ba’alo’ob- yéetel máaxo’ob ku jach na’atiko’ob le xok k’iino’, kex tumen tu lu’umil Méxicoe’ ma’ jach ma’alo’ob patal u sistemail méetereolojiko, je’el bix le yaan ti’ uláak’ noj lu’umo’obe’.  
“Úuchben tuukule’, ma’ chéen maayai’, suuk u beeta’al tumen tuláakal máasewal kaajo’ob, ts’o’okole’ je’el beyka’aj ka a’alak ma’ patali’, ts’o’ok u máan kex 3 mil ja’abo’ob jo’op’ok u beeta’al, ts’o’okole’ yéetel le je’ela’, páatchaj u na’atiko’ob bix ken u beeto’ob ba’al ti’al u jaanto’ob, beyxan páatchaj u liik’siko’ob úuchben kaajo’ob, yéetel kex ka a’alak ma’ táan u meyaj tu beele’, uts ba’alo’ob jok’a’an ti’”, tu ya’alaj.  
Ku tukultike’, ma’ xaan wa yanchaj jayp’éel k’eexilo’ob ti’ bix u beeta’al tak ka’aj k’uch le sak wíiniko’obi’, le beetike’ “táan u jach xak’altiko’ob” ba’ax ba’alo’ob ku táakbesa’al ti’al u na’atal le xok k’iino’.  
“U jaajile’, ba’ax suuk k beetik tu winalil eneroe’, láayli’ ti’ u taal ti’ yaanal tuukul, ba’ale’ ken ts’o’okok u jach ila’al bix u máan k’iino’obe’, najmal u yila’al le ku ya’alal beey bio-piindikadores, u yila’al ba’ax je’el u páajtal u beeta’al yéetel xíiwo’ob beyxan yéetel ba’alche’ob, je’el bix xan u xak’alta’al ba’ax ku beeta’al tumen síinik wa ch’íich’o’ob, le ba’alo’oba’ láayli’ u táakmuk’tik meyaj ku beeta’al ich kool tu lu’umil México”, tu ya’alaj.  
Tu kúuchil Facebook Cabañuelas Mayas, Caamal Itzá ku tsolike’, yaan u jaatsilo’ob le xok k’iino’: yáaxe’ ku yáalkab ichil 1º tak 12 ti’ enero; le yáax k’iino’ ku chíikbesik enero, u ka’ap’éelile’ febrero, beyo’ tak tu k’iinil 12 tumen leti’e’ diciembreo’.  
U ka’a jaatsile’ ku yáalkab ichil 13 tak 24 ti’ enero; “xooke’ suut ku beetik; 13 ti’ eneroe’ ku na’atal beey diciembre, u k’iinil 14e’ noviembre, beyo’ tak ken k’uchuk 24, ku na’atal beey enero”; tu tsolaj.  
U yóox jaatsile’ ku káajal 25 tak 30 ti’ enero, lalaj jump’éel k’iine’ ku chíikbesik ka’ap’éel winalo’ob; u ts’ook k’iine’, 31 ti’ enero, u oorasil ku xo’okol. Ken u ts’áaj 00:00 oorase’ ku na’atal beey enero’, tak las 11 ja’atskab k’iine’, ku chíikbesik diciembre, ts’o’okole’ ku káajal u suut tak ken k’uchuk chúumuk k’iin ku na’atal beey diciembre; beyo’, beyo’ tak ken u chuk 11 áak’ab, ku na’atal tuka’atéen beey enero. 
Máaxo’ob táaka’ano’ob tu múuch’il Xook K’iine’ ku ya’aliko’ob u máakilo’ob le k’iino’oba’ ts’o’ok u ch’éenel u jach na’atiko’ob ba’ax ku yúuchul tu bak’pachilo’ob, le betik séeba’an u ya’alal ts’o’ok u ch’éenel u beeta’al; máaxo’ob láayli’ u bettiko’obe’, láayli’ u yojel u na’ato’ob ba’ax ku yúuchul kéen máanak k’iin ts’o’okole’ ku kanik u meyajtiko’ob u koolo’ob yéetel.  
Xak'alutskíinsa'an tumen: Sasil Sánchez Chan"
05/01/2021,Ap,Sasil Sánchez Chan,"Los Ángeles, Estados Unidos",U íinjenieroilo’ob Googlee’ tu káajsajo’ob u múuch’kabilo’ob ti’al u yáanta’al ajmeyajo’ob,"Junmúuch’ u íinjenieroilo’ob Google’ tu k’a’aytajo’ob le lunes máanika’, u beetiko’ob jump’éel múuch’kabil. Le je’ela’ ma’ jump’éel ba’al suuk u yúuchul ichil máaxo’ob ku meyajtiko’ob téeknolojia.
Ichil múuch’kabil, yaan u k’aaba’tik Alphabet Workers Union (Sindicato de Trabajadores de Alphabet), yaan u yáax táakpajal kex 225 u túul u ajmeyajilo’ob Google yéetel u nojoch mola’ayil Alphabet. 
Leti’obe’ chéen junjaats u muuk’il meyaj Alphabet ku chíikbesiko’ob, mix xan táan u chúukpajal u muuk’il ti’al u táakbesa’alo’ob ichil tsikbalil ku yantal yéetel Estados Unidos tu’ux ku je’ets’el jayp’éel ba’alo’ob yóok’lal meyaj.
Kex beyo’, túumben múuch’kabile’, yaan u táakbesa’al ichil Communication Workers of America, ts’o’okole’ yaan u “yúuchul meyaj ti’al ka béeyak u je’ets’el ti’ u ajmeyajilo’ob Google u páajtalil u k’éexel jayp’éel ba’alo’ob uts u ti’alo’ob ichil le mola’ayo’”.  
Máaxo’ob táakano’obe’ ku ya’aliko’ob u k’áato’ob ka u’uyak u t’aano’ob, ma’ chéen ti’ ba’alo’ob yaan u yil yéetel u bo’olil, beyxan ti’ ba’ax unaj u ts’a’abal ti’ob, áantajo’ob yéetel le bix unaj u kaláanta’alo’ob ti’al ma’ u péech’óolta’alo’ob yéetel u ya’alal ba’al ti’ob, ts’o’okole’ unaj xan u tsikbalta’al ba’alo’ob unaj u beeta’al tumen le mola’ayo’.  
Tak walkila’ u beeta’al múuch’kabilo’ob tumen u ajmeyajil máako’ob téeknolojiae’ ma’ jump’éel ba’al suuka’an u yu’ubali’, tumen ma’alo’ob u náajalo’ob yéetel yaan xan uláak’ bix u ts’a’abal áantaj ti’ob, je’el bix u tséentalo’ob sáansamal yéetel u ts’a’abal ba’al ti’al u bino’ob yéetel u suuto’ob ti’ u meyajo’ob. Ba’ale’, ti’ le ts’ook ja’abo’oba’, u much’ikubáaj máako’ob ku meyajo’ob ti’ u mola’ayilo’ob téeknolojiae’ táan u bin u ya’abtal, yóok’lal ba’alo’ob yaan u yil yéetel péech’óolalil, beyxan sexual akooso, ba’ax je’ets’ ichil u poolitikáas Trump yéetel ikil u yila’al ma’ u k’a’abéetkunsa’al ba’ax ku beetiko’ob ti’al u beeta’al ba’ax ma’ unaji’.  
“Jump’éel ba’ax beetik ma’ u seten yantal múuch’kabilo’ob ichil máaxo’ob ku meyajo’ob ti’ nojoch mola’ayo’ob téeknolojiae’, leti’e’ tuukul ku je’ets’el ichilo’obi’ tumen ku ts’a’abal u na’ato’obe’ leti’e’ nojoch mola’ay máax ken u táanilkuns u máakil yéetel tuláakal ba’ax k’a’abéet ti’”, beey úuchik u ya’alik  Beth Allen, máax jo’olbesik kóomunikasiones ti’ CWA.
“Jach áantano’ob tu yóok’lal”; tu ya’alaj Allen, ba’ale’ tu tsikbaltaj xane’, ajmeyajo’obe’ táan u p’ilik u yicho’ob yéetel táan u yilko’obe’ “unaj u much’ikubáajo’ob ti’al u yantal u muuk’il u t’aano’ob”: 
Xak'alutskíinsa'an tumen: Sasil Sánchez Chan"
05/01/2021,Hugo Castillo,Sasil Sánchez Chan,"Islamabad, Pakistán","Hazarao’ob kíinsa’ab Pakistáne’, bíin mu’ukuko’ob kéen yanak u si’ipil máax beetej","U láak’o’ob buluktúul hazara wíinik kíinsa’ab tumen Estado Islámicoe’ (EI) tu ts’áajo’ob k’ajóoltbil tu k’iinil jo’oljeake’ ma’ bin táan u mu’ukul máaxo’ob kíimo’ob tak le kéen je’ets’ek máax beetej yéetel tak kéen ts’a’abak u si’ipil tumen u jala’achil Islamabad. Ku ya’aliko’obe’ ma’ táan u kaláanta’al tu beel u máakilo’ob le maitsila’.  
Le domingo máanika’, pakistaní jala’achilo’obe’ tu k’a’aytajo’ob yanchaj junmúuch’ máako’ob beet loob ti’ jump’éel kúuchil meyaj tu’ux ku beeta’al chúuk, tu bak’pachil u noj kaajil Mach. Yáaxe’, okolta’ab lajuntúul ajmeyajo’ob, ts’o’okole’ kíinsa’abo’ob tu xuul kaajil Quetla, Baluchistán. Tuláakal máaxo’ob luk’sa’ab u kuxtale’ ti’ síijio’ob ichil chií ch’i’ibal.
Xak'alutskíinsa'an tumen: Sasil Sánchez Chan"
06/01/2021,Felipe Escalante Tió,Sasil Sánchez Chan,"Mérida, Yucatán",U t’aanilo’ob ba’ateltáambal,"Ti’ je’el máakalmáak ba’ateltáambale’, kaaje’ ku k’amik u jejeláasil t’aano’ob, ts’o’okole’ yaan k’iine’ ma’ chéen kúulpach ba’ax ku ya’alali’, tumen yaane’ ku jumpáaykúunsaj. Ku ya’alale’ láayli’ u beeta’al u suut taak’in ken jo’op’ok u yáanta’al u múuch’il ajk’atun táakano’obi’, ba’ale’ tu kúulpachil le je’elo’, ku k’áata’al xan ma’ u ma’anal ba’ax ku beeta’al tumen le uláak’ lu’umilo’, kex tumen ma’ táan u ketik ba’ateli’, ts’o’okole’ yaan k’iine’ maas ma’ ko’oj u koniko’ob wa ba’ax, wa maas chan ma’alo’ob u beetiko’obi’. Walkila’, ba’ateltáambal táan u yantal tu táan COVID-19e’ ts’o’ok u beetik u yantal tajan ya’ab t’aano’ob, ba’ale’ kéen múuch’uko’obe’ ku páajtal u yila’ale’ yaan jump’éel talamil ti’ bix u na’atal tumen lalaj kaajnáalo’ob. 
Jump’éel ti’ le je’elo’obo’ ku ya’alaik “P’áatakech ta wotoch”; uláak’e’ “jóok’kech, xíinximbalnakech ta lu’umil”, “Ts’o’ok k je’ik, táan k beetik tuláakal ba’al ti’al u kaláanta’al máak”, ts’o’okole’ le ts’ooko’oba’ ku p’atiko’ob paachil yáax ba’ax k’áata’abo’. Ts’o’okole’, jaaj, u beeta’al u suut taak’ine’ ma’ táan u yúuchul wa ma’ táan u yantal máax manik wa ba’ax, ts’o’okole’ yóok’lal bix líik’sa’an u éekonomiail tu lu’umil Méxicoe’ ma’ táan u jach páajtal u p’áatal máak tu yotoch, je’el bix u k’áata’alo’.  
Kaaje’, ku jóok’ol, ku bin janal ti’ jejeláas kúuchulo’ob, ku bin u wu’ulabtubáaj ti’ otelo’ob ma’ táan u páajtal u jach u chu’upulo’ob yéetel jach k’a’abéet u ts’áamaj máak u pixchi’ ken k’uchuki’. Yaane’ séeba’an u jan t’aan yóok’lal le máaxo’ob ku jóok’olo’obi’. Tak Papae’ ts’o’ok u t’aan tu yóok’lal, úuchik u ya’alike’ “ma’ u táan u tuukul máak yóok’lal tuláakal le jach p’áat tu yotocho’obi’, mix xan yóok’lal talamilo’ob táan u máansik máak yóok’lal taak’in yóok’lal ba’ax ku yúuchul yéetel pak’be’en k’oja’anil… u ts’áamo’ob u tuukulo’ob chéen ti’ u xíinximbalo’ob yéetel ti’ u ki’iki’ óolilalo’obi’”.  
Máaxo’ob kuxa’ano’ob ti’ taak’in ku yantal le ken yanak ajxíinximbal máako’obe’ ma’ táan u tuukulo’ob je’el bix úuchik u beetik le jk’iino’. Máaxo’ob ku meyajo’ob ti’ le je’ela’, maas ku chan yantal u náajalo’ob ti’ ba’ax ku táats’ síibil ti’ob tumen máaxo’ob k’a’abéetkunsiko’ob u meyaj, tumen bo’ol ku beeta’al ti’obe’ lalaj winale’ ma’ ya’abi’, ts’o’okole’ wa ma’ táan u je’ets’el áantajo’ob wa le ken je’ets’eke’ ku yáax táanilkúunsa’al beyka’aj ku náajaltik máake’, ku jach p’a’atal paachil máak.  
Ba’ale’, ti’ máax túun unaj u yantal u k’iinilo’ob je’elil ken yanak ba’ateltáambal wa, tu k’iinilo’ob yaan pak’be’en k’oja’anil. Beyxan, ichil tuláakal k’ajla’ayil máanja’ane’, unaj u je’elel ajk’atun máak yéetel máaxo’ob jo’olbesik. Leti’obe’, ts’a’abano’ob ti’ tulumo’ob, ajts’oon máako’obe’, ku yantal xan u k’iinil je’elil. Ba’ale’ tu kúulpachil le je’elo’, máaxo’ob ku jo’olbesajo’ob yéetel jéeneralo’obe’ ma’ táan u páajtal u je’elelo’ob mix junsúutuk.
Ich kaaj túune’, ba’ax ku ya’alale’, séeba’an u tuch’ubtik juntúul ajmeyaj máak ku ch’a’ak u chan k’iinil u je’elel, ts’o’okole’ ma’ táan u p’áatal mina’an máaxo’ob k’áatik ka u xúun p’at u meyaj le máax ku je’elelo’. Tumen u jaajile’, taak’in yéetel le ku bo’otale’, ti’ kaaj ku jóok’ol, ts’o’okole’ ti’ u meyajil jala’ach táaka’an,  
U ke’etel xíinximbal tu beetaj Hugo López-Gatell yéetel le tu beetaj Doug Ford, máax beetik u miniistroil finanzas ti’ u kaajil Ontarioe’ ku sa’atbesik tuukul: u ts’ookil máaka’ tu yóotaj u tuus kaaj, le beetik yanchaj u p’atik u meyaj. Súubsekretaroil túune’, ila’ab yéetel chíikbesa’ab ti’ reedes soosiales, ts’o’okole’ yéetel tu cha’aj u máan u súutukil yanchaj ti’al u sáasilkúunsik ba’ax le ku seen a’alal tu yóok’lal; tu k’ab yaan ka’ach u na’aksik oochelo’ob je’el bix suuk u beeta’alo’, beyxan u ya’alix bix táan u kaláantikubáaj, ba’ax nu’ukbesajo’ob najmal u beetik máak kéen k’uchuk ti’ jump’éel otel yéetel ti’ kúuchil janal. Tu jeele’, tu cha’aj u k’i’ik’i’itpajal u yoochel tu’ux ku máan u xíimbalkunsikubáaj.  
U jaajile’, beyo’, u yuumil Sana Distanciae’ ma’ tu beetaj jump’éel ba’al ma’ u yáax a’almaj ti’ méexikanoilo’ob ka’alikil táan u meyaj: jóok’kech, beet u suut taak’in. Ma’ bin táanxel lu’umili’, ts’o’okole’ kex tumen te’e oochel mina’an u pix chi’e’, ma’ chíikpaj wa ti’ ku máan ichil tajan ya’ab máaki’, je’el bix le jmúuch’o’ob Playa del Carmen tu ts’ook k’iinil le ja’ab máaniko’. Ba’ale’ ma’ xan chéen yóok’lal le je’elo’, táan u p’atik paachil meyaj táan u beetik ti’al u kaláanta’al kaaj ti’ u k’oja’anil COVID-19, mix xan táan u ch’éenel u meyaj ti’ u jala’achil México, tu’ux asab chíikpaja’an ti’ kúuchilo’ob k’a’aytaik péektsilo’ob, tu paach Jala’ach. Ts’o’okole’ ts’o’ok u chan máan k’iin táan u meyaj ti’al ka taalak u chan jáakcha’atej.  
Ya’abach ba’al yaan u ya’al López-Gatell ti’ le winalo’ob ku taalo’. Ma’ táan u seten xáantal kéen úuchuk yéeytambal tu lu’umil México, ts’o’okole’ ma’ no’ojan yanik a’almaj t’aan ti’al ka úuchuk ti’ kóoreo. Yéeytambal ku náats’ale’ ku tukulta’ale’ leti’ u asab nojochil bíin yanak México, ts’o’okole’ tak wa yaan báakunae’, kajnáalo’obe’ u yoksmaj tu poolo’ob ba’ax yáax a’alan, “p’áatakech ta wotoch”:  
Ts’o’okole’ beey, táan u tukulta’ale’, ti’al u k’iinil u yúuchul le yéeytambalo’, táan u tukulta’ale’ ya’ab u kajnáalo’ob México ts’o’ok u ts’a’abal u báakunao’obi’, yéetel ma’ xan táan u xu’ulul u yantal wa máax jach oka’an tu pool ba’ax ku k’a’aytik Morena, ti’al u ts’áak máak u yéeyajil ti’: ba’ale’ máaxo’ob ku ketikubáajo’obe’ láayli’ yaan xan u nu’ukil u ts’aatáantiko’ob le pak’be’en k’oja’anila’, tumen leti’ob máaxo’ob p’atmajil u lu’umil México tu kan t’o’olil ichil tuláakal u noj lu’umilo’ob yóok’ol kaab tu’ux asab ya’ab máak ku kíimil yóok’lal COVID, kex tumen chan ch’eenel u yúuchul. Mix ba’al yaan u yil páayt’aan ku beeta’al ti’al ma’ u yoksa’al ti’ poliitikáa jump’éel ba’al síij yéetel poliitikóo tuukul.  
Ti’ ba’ateltáambale’, máaxo’ob jo’olbesik meyaj yéetel ajk’atuno’obe’ ma’ táan u je’elelo’ob. Yaan máak je’el u tukultik mix bik’in unaj u jóok’olo’ob ti’ le kúuchil tu’ux ku meyajo’obo’. Ba’ale’ ma’ beyi’. Láayli’ u jóok’olo’obe’, ku máano’ob xíinximbal, kex tumen te’e súutuko’obe’, láayli’ xan u k’amiko’ob noj péektsilo’obi’ yéetel ku yantal u jóok’siko’ob u súutukil ti’al meyaj. Táan u binetik, u chan líik’sa’al u yóol tuláakal máaxo’ob jach aktáantik le pak’be’en k’oja’anila’. Tuláakal máaxo’ob ku meyaj ti’ jala’ache’ najmal u beetiko’ob. Aj meyajo’obe’ ts’o’ok u ka’analo’ob, yéetel máaxo’ob jo’olbesiko’ob meyaje’ ma’ u k’áat u yilo’ob ba’ax le jach k’a’abéet ti’ob ti’al u ts’aatáantiko’ob ba’atel ku beetiko’obi’.  
Xak'alutskíinsa'an tumen: Sasil Sánchez Chan"
06/01/2021,La Jornada Maya,Sasil Sánchez Chan,"Tulum, Quintana Roo",Baatsil ku kaláantikubáaj,"U jala’achil u lu’umil México tu k’a’aytaj táan u beetik múuch’ilo’ob meyaj ti’al u beeta’al Plan Vacunación, tu’ux yaan u táakpajal 120 mil máako’ob; tak walkila’ ts’o’ok u ts’a’abal báakuna ti’ maanal 43 mil 960 u túul máak, le beetike’ ts’o’ok u k’a’abéetkunsa’al u 82 por cientoil le yáax k’ucho’obo’. Te’e oochela’ ku chíikpajal jump’éel u baatsil Tulum. 
Xak'alutskíinsa'an tumen: Sasil Sánchez Chan"
07/01/2021,La Jornada,Sasil Sánchez Chan,Ciudad de México,"Tu k’iinilo’ob k’albe’en kuxtale’ ya’abchaj diijital loobilaj yóok’ol ko’olel, ku ya’alik ONU","Ka’alikil táan u yúuchul jejeláas ba’alo’ob yóok’lal u pak’be’en k’oja’anil COVID-19, jach ya’abchaj u k’a’abéetkunsa’al Internet, le beetik xane’ k’a’amchaj diijital loobilaj ku beeta’al yóok’ol ko’olel, beey úuchik u ya’alal tumen Organización de Naciones Unidas (ONU) Mujeres México. Tu ya’alaje’ ojéelta’ab yaan póornograafiko cha’ano’ob túuxta’ab ti’ ko’olel kex ma’ u k’áato’obi’, beyxan oksa’ab saajkil ti’ob, yéetel ya’abchaj sexiista ba’al ku chíikbesa’ali’, le je’ela’ úuch ka’alikil táan múuch’tambalo’ob ti’ Internet. 
Beyxan ts’o’ok u yojéelta’an yanchaj ko’olel lúubo’ob ti’ ba’ax k’aaba’ta’an beey zoombombing ka’alikil táan u beeta’al bíiideollamadas, tu’ux jach sáasil u chíikbesa’al sexual ba’alo’ob, beyxan tu’ux jach tuch’ubta’an u ch’i’ibal máak, je’el bix “ataque de troles”, ku yúuchul le kéen ts’a’abak k’ajóoltbil ts’íibo’ob, oochelo’ob, cha’ano’ob wa tsolts’íibo’ob “chéen ti’al u beeta’al u k’uuxil, u beeta’al u yantal wa u péektsilta’al u loobilta’al ko’olel yéetel xch’úupalal”, ts’o’okole’ u ya’abil máaxo’ob beetik ku ta’akik u k’aaba’ob wa máaxo’obi’ yéetel ku k’a’abéetkunsiko’ob jump’éel perfil chéen de tuus.
Beey túuno’, tu ya’alaje’, ts’o’ok xan u yojéelta’ale’ yaan xan doxing, ku yúuchul le ken ch’a’abak u k’aaba’ yéetel ba’alo’ob u ti’al juntúul ko’olel yaan ti’ Internet, “ti’al u ya’alale’ ku meyajtik sexual ba’alo’ob”.
U mola’ayil Organización de las Naciones Unidas (ONU) tu ya’alaje’ síiberakosoe’ tu lu’umil Méxicoe’ ku beetik u yantal k’aas tak yóok’ol 9.4 millonesil ko’olel, u ya’abile’ ichil 18 tak 30 u ja’abil. Tu ya’alaj xane’ ko’olele’ láayli’ asab ya’ab u ch’a’apachtalo’ob yóok’lal sexual ba’alo’ob, je’el bix le kéen ch’a’achibta’ak wa ba’ax yóok’lal (40.3 por ciento) yéetel oochel wa cha’ano’ob ma’ táan u k’áata’al ba’ale’ ku túuxta’alo’obi’ (32.8 por ciento), ts’o’okole’ ya’abach juntéenake’ loobilaje’ ku beeta’al tumen u k’ajóolalo’ob le ko’olelo’obo’.
Xak'alutskíinsa'an tumen: Sasil Sánchez Chan"
07/01/2021,Sputnik,Sasil Sánchez Chan,"Washington, Estados Unidos","Yanchaj xwo’okinil Capitolio tumen máaxo’ob táakmuk’tik Trump, mix juntéen ila’ak ba’al beyo’","U Congresoil Estados Unidose’ yanchaj u xchukul jáawsik u meyaj le miércoles máanika’, tu’ux yaan ka’ach u je’ets’el náajal yanchaj ti’ Joe Biden, ti’al u beetik u jala’achil le lu’umo’, tumen yanchaj máako’ob táakmuk’tik Donal Trump ooko’ob u beeto’ob xwo’okino’ob ichil Capitolio. 
Ka’ap’éel kaamarae’, Senado yéetel Cámara de Representantese’, yanchaj u k’a’alal, le beetik k’áata’ab ti’ léejisladooro’obe’ ka u ts’áajo’ob áantigaas k’ojo’ob yéetel ka pach’lako’ob lu’um.  
Yóok’lale’, u  jala’achil u lu’umil Estados Unidos, Donald Trump, tu túuxtaj t’aan ti’ máaxo’ob táak’muk’tik úuchak u yantal jejeláas líik’saj t’aano’ob yéetel loobilajil ichil Capitolio, le beetike’ tu k’áataj ti’ máak ka bin xi’ik tu yotoch, ba’ale’ kex beyo’ tu ya’alaj tuka’atéene’ “okolta’ab to’on yéeytambal”.  
“Kin na’atik ku yaatal ta wóole’ex, beeta’an a yaj óolale’ex. Yanchaj yéeytambal ka okolta’abo’on. Jujump’íitil úuchik u ya’abtal u wóowolal knáajal (yéeytambalo’ob) ts’o’okole’ tuláakal máak u yojel, tak le máaxo’ob ketiko’on. Ba’ale’ unaj a bine’ex ta wotoche’ex. Unaj u yantal to’on jets’óolal, ktáak’al ti’ ba’ax jeets’el ti’ a’almaj t’aan yéetel ma’ u yantal xwo’okinili’. Unaj kchíimpoltik máaxo’ob beetik u yantal jets’óolal”, tu ya’alaj jala’ach; Twittere’ tu tselaj u kueenta jala’ach yóok’lal 12 horas. 
Ichil xwo’okinil yanchaje’, ts’o’on juntúul ko’olel ka kíimij, beey úuchik u ts’a’abal k’ajóoltbil tumen kúuchil k’a’aytik péektsilo’ob NBC. Beyxan láayli’ te’e k’iino’, u jo’olpóopil Washingtone’ tu jets’aj u ch’éenel u máan máak ich kaaj ken u chuk 6 tu taal u yáak’abtal yéetel u páajtal u jóok’olo’ob tak las 6 tu taal u piik’il ti’ le juevesa’.  
Xak'alutskíinsa'an tumen: Sasil Sánchez Chan"
07/01/2021,La Jornada Maya,Sasil Sánchez Chan,"Madrid, España",Kaxta’ab túumben kuxtal tu jach taamil k’áak’náab Atlántico,"Oochel: IFREMER / ATLAS project
Lajka’ túul u túumben jejeláasil ba’alche’ kaxta’ab yóok’ol kaab, tu jach taamil u ja’il Atlántico Norte úuchik u máan jo’op’éel ja’abo’ob táan u beeta’al u xaak’al meyajil Proyecto ATLAS, bota’an tumen UE. 
Ichil ba’ax kaxta’abe’ ti’ yaan aalgao’ob, moolusko’ob yéetel kooralo’ob mix juntéen yáax ila’ako’obi’ tumen ma’ ya’ab ojéelta’an ti’ le kuxtal yaan tu jaach taamil le ja’o’, ts’o’okole’ ma’ xan wa sajbe’entsil yanik u kuxtalo’ob yóok’olal u seen chokotal yóok’ol kaab. 
Xak'alutskíinsa'an tumen: Sasil Sánchez Chan"
08/01/2021,La Jornada Maya,Sasil Sánchez Chan,San Francisco de Campeche,"Kaanpech yéetel Yucatáne’, paachil p’aatalo’ob ti’ fíinansiero ba’alo’ob; QRooe’ táanil yanik","Kaanpech yéetel Yucatáne’ náach p’aatalo’ob ti’ Quintana Roo ikil u táakbesa’alo’ob ti’ fíinansiero ba’alo’ob. Le ts’ook lu’uma’ ti’ yaan tu ka’ kúuchil uchil tuláakal u noj lu’umil México, tumen jo’op’éel u méek’tankaajilo’obe’ ka’anal yanik u káalifikaasiono’obi’, le beetike’ ti’ kaaje’ ku yantal uláak’ páajtalilo’ob ti’al u páajtal u machiko’ob taak’in yéetel beyo’ u ma’alo’obkúunsa’al u kuxtal máaxo’ob óoli’ p’ata’ano’ob paachil, je’el bix ko’olelo’ob, táaxnel kaajil máako’ob, ch’ija’an máako’ob, máasewalo’ob yéetel máaxo’ob kaja’ano’ob ti’ mejen kaajo’ob. 
Kaanpeche’ jatsa’an beey nivel medio tumen ti’ yaan tu jo’olajun kúuchil ti’ ba’ax k’ajóolta’an beey Índice de Inclusión Financiera 2020, beeta’an tumen Citibanamex, ka’alikil Yucatáne’ ti’ yaan tu waklajun kúuchil. 
Xookil ku beeta’ale’ ku núup’ul yéetel Política Nacional de Inclusión Financiera jts’a’ab k’ajóoltbil le ja’ab máaniko’ tu winalil marzo, tu’ux táan u kaxta’al u yantal uláak’ ba’alo’ob ti’al u yutsil kuxtal kaaj, u ma’alo’obkúunsa’al bix u beeta’al u suut taak’in, ma’ u talamtal u páajtal u yantal wa u ko’onol ba’al, mix xan u k’a’abéetkunsa’al fíinansiero ba’al tumen kaaj mix tumen chichan, mejen wa ma’ seen nojoch mola’ayo’ob, beyxan u ya’abta’al díijital bo’olil ku beeta’al tumen kaaj ti’ kúuchilo’ob koonol yéetel ti’ u mola’ayilo’ob meyaj jala’ach. 
Yáanal Ciudad de Méxicoe’, ti’ yaan u lu’umil Quintana Roo, tumen ti’ p’aatal tu ka’ kúuchul ichil tuláakal le lu’umo’obo’, yéetel ka’anal tsola’anilo’ob: Solidaridad (waxak kúuchil), Isla Mujeres (24), Tulum (25), Benito Juárez (31), Cozumel (38), yéetel tu ka’analile’ Puerto Morelos (263); u jach ka’analile’ Lázaro Cárdenas tumen ti’ yaan 667 beyxan Bacalar, tumen kex chíimpolta’an beey pueblo mágicoe’, ti’ p’aatal tu kúuchil mil 126 ichil le dos mil 463 u p’éel méek’tankaajo’ob yaan. 
Je’el bix tu kaajil Solidaridade’, kéen máanak máak tu bejil 42 Norte, yóok’ol Quinta Avenida, tak tu k’íiwikil Fundadores, tu chowakil 21 kuaadraobe’ yaan kex 42 kaajero’ob áautomatiko’ob. 
Kaanpeche’ ti’ yaan tu jo’olajun kúuchil, óoli’ chúumuk yaan, chéen u méek’tankaajil Carmen yéetel Kaanpech jatsa’an beey ka’anatalko’ob, kex tumen ti’ yano’ob tu 89 yéetel 106 kúuchil, je’el chika’ano’oba’, ba’ale’ yaan xan uláak’o’ob jach kabaltak yano’ob, je’el bix Champotón, p’aatal tu 593 kúuchil, yéetel u jach kaabalile’ Hopelchén, ti’ yaan tu kúuchil mil 161, beyxan Candelaria ti’ yaan mil 342 kúuchil. 
Yucatáne’ ti’ yaan tu kúuchil 16, chéen u noj kaajil Jo’ ka’anal jatsa’an tumen ti’ yaan tu kúuchil 35, ken ts’o’okoke’ ti’ yaan Progreso, Motul yéetel Saki’, tu kúuchil 184, 242 yéetel 259, ba’ale’ ku jach chíikpajal u jela’anil yéetel uláak’ kaajo’ob je’el bix Kantunil, tumen jach kaabal yaan, tu kúuchil mil 768, wa túumben pueblo mágico Maní, tumen ti’ yaan mil 234. 
Xak’al xook beeta’ab tumen Citibanamex ku ts’ook a’alike’, kex tumen táan u bin u xíimbal u táakbesa’al kaajo’ob ti’ fíinansiero utsil ba’alo’obe’, ma’ keet yaniki’, ts’o’okole’ wa ku tukulta’al óoli’ nuup’ul yanik táakbesajil yéetel jóok’sajil táanile’, láayli’ chowak bej yaan ti’al xíimbaltbili’. 
Xak'alutskíinsa'an tumen: Sasil Sánchez Chan"
08/01/2021,La Jornada Maya,Sasil Sánchez Chan,"Mérida, Yucatán","Le 12 ti’ enero ku náats’ala’, leti’ kéen káajak u k’uchul u báakunail COVID-19 tu lu’umil Yucatán","Táan u tukulta’ale’ tu k’iinil 12 ti’ enero ku náats’ala’ leti’ ken káajak u k’uchul u báakunail COVID-19 tu noj lu’umil Yucatán, yéetel xan ti’ uláak’ u noj lu’umilo’ob México, ts’o’okole’ jets’a’an u ts’a’abal ti’ máaxo’ob ku meyajo’ob ti’ u kúuchilo’ob ts’akyaj tu’ux ku ts’aatáanta’al le k’oja’anila’, beey úuchik u ts’áak k’ajóoltbil u mola’ayil Secretaría de Salud ti’ u lu’umil México, úuchik u beeta’al jump’éel birtual múuch’tambal páayt’anta’ab beetbil tumen jala’ach Mauricio Vila Dosal, tumen leti’ máax jo’olbesik Comisión Ejecutiva de Salud de la Conferencia Nacional de Gobernadores (Conago). Te’e múuch’tambalo’ táakpaj u ajmeyajilo’ob Gobierno de México, je’el bix máax jo’olbesik Secretaría de Gobernación (Segob), Olga Sánchez Cordero yéetel u aj jo’olbesajil Secretaría de Salud (SSA), Jorge Alcocer Varela, tii’al u ts’áak’ k’ajóoltbil bix kéen úuchik u meyajil ti’al u ts’a’abal báakuna yéetel ti’al u tsikbalta’al bix kéen úuchuk le múul meyajo’.  
Te’elo’ Vila Dosale’ tu ya’alaj u k’a’ananil u múul meyaj kaajo’ob ti’al u jóok’ol ba’al tu beel yéetel ti’al u yutsil kaaj. Le beetike’ tu tsolaj u yáax jaatsil u k’u’ubule’ yaan u yúuchul ichil 12 ti’ enero tak u yáax k’iinil febrero. Ku tukulta’ale’ jujump’íitil kéen k’ujsa’ak takl 27 mil 300 u p’éel báakuna’ob ti’al u ajmeyajilo’ob toj óolal.  
Beyxan tu k’a’ajsaje’ u tuukulile’, leti’ u béeytal u táanilkunsa’al múuch’ kaajo’ob je’el bix, u ajmeyajilo’ob toj óolal, ts’o’okole’ ch’ija’an máako’ob, máaxo’ob yaan uláak’ k’oja’anil ti’ob (polikil, ch’ujuk wiix, kaancer, ichil uláak’o’ob), ts’o’okole’ u ajka’ansajo’ob táan u xachikubáaj u ch’a’ajo’oltik u ts’aa xooko’ob ti’ lu’umo’ob tu’ux ya’ax yanik u chíikulal k’oja’anil.  
U meyajil u t’o’oxole’ táan u jo’olbesa’al tumen u mola’ayil Secretarías de la Defensa Nacional (Sedena) yéetel Marina, beyxan tumen Guardia Nacional, ichil múul meyaj yéetel u jala’achil le noj lu’umo’obo’. Ti’al túun u páajtal u ts’a’abal ti’ u ajmeyajilo’ob toj óolale’, ts’o’ok u ts’a’abal kex 60 u p’éel míilitar kúuchilo’ob, yéetel ti’al u ka’ jaatsil u ts’a’abale’ yaan u beeta’al u meyaj 10 mil kúuchilo’ob ichil tuláakal México.  
Jala’ach Vila Dosale’ tu k’áataj ka táakbesa’ak xan u ajmeyajilo’ob toj óolal yano’ob ti’ priibadóo kúuchilo’ob, beyxan máaxo’ob yaan Cruz Roja yéetel ti’al u lu’umil Yucatáne’, tu k’áataj ka táakbesa’ak ajkanan kaajo’ob yéetel u páaramedikoilo’ob Secretaría de Seguridad Pública (SSP), tumen yáax leti’ob ts’aatáantik máaxo’ob k’oja’ano’ob ti’ coronavirus tak le kéen biinsako’ob tu kúuchil ts’akyaj. 
Xak'alutskíinsa'an tumen: Sasil Sánchez Chan"
08/01/2021,Abraham Bote Tun,Sasil Sánchez Chan,"Mérida, Yucatán",Méek’ koj,"U méek’ kojil Caribe (Phoenicopterus ruber) juntúul ba’alche’ chíikbesik Yucatán, ts’o’okole’ ichil u máan ja’abo’obe’ ts’o’ok u núup’ul yéetel u kaajil le lu’uma’; ts’o’okole’ ichil maaya miatsile’ láayli’ jach chika’an yanik, kex tumen ma’ kéet yanik yéetel uláak’ ba’alche’ob je’el bix báalam.  
Yaan máako’obe’, u ya’abile’ leti’e’ máaxo’ob kaja’ano’ob tu jáal ja’ilo’ob Yucatáne’, ku yilko’ob méek koj beey juntúul k’a’anan ba’alche’ ma’ chéen ti’al u cha’anta’al tumen ajxíinximbal máako’ob, tumen láayli’ xan ku ts’a’abalo’ob yéetel ku bo’onolo’ob ti’ najo’ob, otelo’ob, kúuchilo’ob koonol yéetel uláak’ tu’uxo’ob.
“K’a’anan ba’alche’. U chíikulal le lu’uma’... ts’o’okole’ ichil u kuxtal maayaobe’ láayli’ chíikano’obi’; tumen ts’a’abano’ob ti’ jayp’éel úuchben kúuchilo’ob yaan te’e jáal ja’o’”, beey úuchik u ya’alik Rodrigo Migoya Von Bertrab, máax patjo’olt u múuch’il Niños y Crías A.C, yéetel máax ts’o’ok u máansik jo’olajun jaabo’ob táan u meyaj ti’al u kaláantik yéetel  u beetik xaak’alilo’ob yóok’lal méek’ koj.
Xak'alutskíinsa'an tumen: Sasil Sánchez Chan"
11/01/2021,Rosario Ruiz Canduriz,Sasil Sánchez Chan,"Playa del Carmen, Quintana Roo","Jkíim xunáan Paula, juntúul xk’am paal jach k’ajóolta’an zona maya","Paula Xool Camargo, juntúul xk’ampaal jach k’ajóolta’an te’e zona maayao’, sa’at u kuxtal te’e k’iino’oba’ tu noj kaajil Felipe Carrillo Puerto. Xunáan Paulae’ ch’íij ti’ jump’éel baatsil tu kanaj ts’aakankil, ts’o’okole’ tu k’amaj u tajan ya’abil chaampalo’ob, le beetik jach chíimpolta’ab tu kaajal, beey úuchik u ya’alik u ajtsoolt’aanil Felipe Carrillo Puerto, Carlos Chablé.
“Ichil le baatsilo’ jach chíikpaj ko’olelo’ob yanchajo’obi’, tumen u ya’abil ti’ leti’obe’, ma’ chéen Paulai’, tu kanaj u k’amo’ob paal. K ti’ale’ (zona maayae’) junúul ko’olel je’el bix leti’o’,  juntúul its’at ko’olel”, tu ya’alaj.  
Úuchik u k’áatchibta’al ajtsoolt’aane’ tu tsikbaltaj Xool Camargoe’ yaan ka’ach 70 u ja’abilo’ob, ts’o’okole’ kex ti’ síij Petcanché, Yucatáne’, bin kajtal Quintana Roo tu’ux tu máansaj 45 ja’abo’obi’, ts’o’okole’ jach k’ajóolta’an tu mùuch’kajtalil Jesús Martínez Ross, Felipe Carrillo Puerto. 
“Jach yaabilta’an tumen k’a’anan ba’ax tu kanaj u beetej, ts’o’okole’ je’el bix u bin u ch’i’ijil u ch’i’ibalile’ beyxan úuchik u bin u kaambal. U baatsile’ tu tsikbaltaj tene’ ba’ax u yojele’ yu kanaj ti’ u taataob”, ku tsikbaltik Carlos Chablé, ts’o’okole’ tu k’a’ajsaje’ ka’atúul u kiik le aanimaso’ láayli’ xan tu kanaj u beetik u xk’am paalilo’ob.  
U na’ le aanimaso’, Estanislao Camargo, tu kanaj xan u beet u xk’am paalil, beyxan u ts’aakankil yéetel xíiwo’ob ti’al u ts’akik jejeláas ba’alo’ob ku tsa’ayal ti’ ko’olel je’el bix xan ti’ mejen chaampal.
Kex tumen tu ya’alaj ma’ u jach jets’amj jaytúul mejen paalal tu k’amaj Paulai’, ku tsikbaltike’ tajan ya’abo’ob; “suuka’ane’, máaxo’ob beetik le meyaja’ ma’atech u xokiko’ob jaytúul máak ku yáantiko’ob, tumen meyaje’ ku beeta’al ti’al kaaj, ti’al wíinik yéetel ma’ táan u beeta’al yóok’lal taak’ini’”. 
Tu ja’abil 2019e’, úuchik u máan Día Internacional de la Mujer, u mola’ayil Instituto Mexicano del Seguro Social (IMSS) ti’ u lu’umil Quintana Roo, tu chíimpoltaj meyaj ku beeta’al tumen xk’am paalo’ob yano’ob zona maya, tu’ux táakbesa’ab Paula Xool Camargo.
Te’e k’inako’ tu tsikbaltaje’, ma’ u yojel jaytúul paalal u k’anmaj, ba’ale’ jach ki’imak u yóol u yantal ya’abach u 
ahijado’ob 
je’el bix suukchaj u t’anik ka’ach le paalalo’obo’. Tu yotoch ku bin ilbil ti’al u meyajtik yo’omchaja’an ko’olel, ts’o’okole’ chéen te’e lu’um ku chikúunsiko’obo’, ma’atech u k’a’abéetkunsik kaama.
Xak'alutskíinsa'an tumen: Sasil Sánchez Chan"
11/01/2021,La Jornada,Sasil Sánchez Chan,Ciudad de México,"Beey mina’an Manzaneroe’, 'ch’ujuksu’uts’ kun máan U Máank’inal Jts’íibpaax","Lalaj ja’abe’, Armando Manzaneroe’, suukchaj u jo’olbesik Día del Compositor, ba’ale’ te’e ja’aba’, yaan u chíimpolta’al tumen múuch’kabil jo’olbesa’an ka’ach tumen jk’aay, Sociedad de Autores y Compositores de México (SACM), le 15 ti’ enero ku taala’, yéetel xma’ bo’olil kéen úuchik ti’ Internet. 
Yóok’lal ba’ax táan u yúuchul tumen u pak’be’en k’oja’anil COVID-19 yéetel úuchak u kíimil u yuumil Esta tarde vi llover, le 28 ti’ diciembre máaniko’, jela’an kéen máanak le k’iimbesaja’. Meyaje’ yaan u k’aaba’tik Día del Compositor 2021. Recordando al maestro Armando Manzanero yéetel yaan u máansa’al ti’ Facebook beyxan YouTube tumen SACM, kéen u chuk laas 4 ti’ u chíinil k’iin. 
Maanal ti’ 40 u túul ajts’íib k’aayo’ob yéetel ajk’aayo’ob kéen táakpajako’obi’, ichilo’obe’ ti’ yaan: Martín Urieta, Manolo Marroquín, Manuel Alejandro, Reyli, Rafael Pérez Botija, Gloria Trevi, Aleks Syntek, Álex Lora, Alexander Acha, Fato, Jaime Flores, José Luis Roma, Joss Favela, Carlos Rivera, Natalia Lafourcade, Diego Verdaguer, Mario Domm, Leonel García y Gian Marco, ichil uláak’o’ob. 
Manolo Marroquín, máax beetik u secretarioil Consejo Directivo ti’ SACM yéetel u yuumil u k’aayil El Príncipe, ichil uláak’o’obe’, tu ya’alaje’ “ichik ki’imak yéetel ok’om óol kéen úuchuk, tumen xa’ak’an ba’ax ku yu’ubik máak tu puksi’ik’al úuchik u p’áatal mina’an Manzanero. Jach yachaj t-óol úuchik u sa’atal u kuxtal, tumen juntúul ki’ichkelem máak, ku beetik u jach ki’imaktal u yóolil k kuxtal. Óoli’ tuláakal tu’ux k’ajóolta’an ka’achij.” 
Walkila’, tu ya’alaj, “yaan u k’iimbesa’al Día del Compositor je’el bix suuk kbeetik, ba’ale’ u noj ba’alile’ tumen yaan k ki’imak óoltik kuxa’ano’on, leti’ u jach k’a’ananil. Ts’o’ok k jet’sike’, Martín Urieta ken p’áatak u jo’olbes múuch’kabil, le beetik táan u yilik ba’axo’ob ma’ ts’o’okspaj u beeta’ali’.”
Le ja’ab máaniko’, k’iimbesaje’ ti’ ku beeta’al tu kúuchil SACM. Marroquíne’ tu tsikbaltaje’, k’uch u k’iinil tu’ux jmu’uch’ tak 2 mil u túul máako’ob, ichil máaxo’ob ts’íibtik k’aayo’ob yéetel uláak’ máak páayt’anta’ab te’e k’iimbesajo’. Walkila’, táan k-ilik ka béeyak u yúuchul; Armando Manzaneroe’ u k’áat ka’ach ka béeyak u k’iimbesa’al je’ex suuka’ane’. 
Lalaj 15 ti’ enero ma’atech u tsikbalta’al talamilo’ob yaan u yil yéetel bo’ol, náajal wa k’aayo’ob ku yu’ubal. Chéen ich ki’imak óolil u máan le súutuko’, ku méek’ikubáaj máak, ku yúuchul báaxal t’aan, ku yantal tsikbalilo’ob, ku yúuchul k’aay, ichil uláak’ ba’alo’ob.  
“Manzaneroe’ mantats’ ku bin te’e k’iimbesajo’, ku p’atik tuláakal ba’ax ku beetik ti’al u páajtal u bini’; ts’o’okole’ je’el ba’axak k’iinil ka lúubuke’, leti’e’ 15 ku ch’a’abal ti’al u yúuchul le k’iimbesajo’”, tu ya’alaj.  
 Día del Compositor 2021. Recordando al maestro Armando Manzanero yaan u xáantal kex jo’op’éel ooraob.
Xak'alutskíinsa'an tumen: Sasil Sánchez Chan"
11/01/2021,Europa Press,Sasil Sánchez Chan,"Madrid, España",U yáax jenoomikóo woojil chuka’an óorniktorrinkóo,"Junmúuch’ máako’ob jo’olbesa’ano’ob tumen u biologoilo’ob Universidad de Copenhaguee’ meyajnajo’ob ti’al u yáax beetiko’ob jump’éel u maapail ti’ jump’éel u chuka’an jeenomáail óornitorrinkóo, tu’ux ku chìikpajal bix u bin u k’éexel u wíinkilal ichil maamiferóo yéetel ch’íich’o’ob. Suuka’ane’, le ba’alchea’ óol jela’an u yila’al ichil uláak’o’ob yaan yóok’ol kaab, tumen australianoil óornitorrinkoe’ yaan u koj je’ex u ti’al kuuts ja’ ts’o’okole’ u wíinkilale’ óoli’ je’ex juntúul kastor, le beetik yaan ya’abach jela’an ba’alo’ob ti’: ku ts’áak je’, ba’ale’ u mejenilo’obe’ ku chu’ucho’ob, mina’an u koj, ichil uláak’ ba’alo’ob.
Xak'alutskíinsa'an tumen: Sasil Sánchez Chan"
12/01/2021,María Briceño,Sasil Sánchez Chan,"Mérida, Yucatán",E’esajil ti’ Internet ti’al u chíiimpolta’al xpaax Judith Pérez Romero ka’achl kuxa’ane’,"Óoli’ ichil seis mil nu’ukulo’ob, tu’ux táaka’an xan 2 mil u yoochel x yukatekail its’at Judith Imelda Sebastiana Pérez Romero, u múuch’ meyajil xaak’al ti’ u noj najil xook Esay (Escuela Superior de Artes de Yucatán) tu yéeyaj jayp’éel ti’ le je’elo’obo’ ti’al u beetik u ye’esajil Internet 100 años de Judith. 
“Judith Pérez Romero, leti’e’ ko’olel asab k’a’anan yaan ichil yukatekail trobaa ti’ u sigloil XX, ts’o’okole’ jach yanchaj u muuk ti’al u páajtal u beeta’al u múuch’il its’at Ricardo Palmerín tu winalil octubre ti’ u ja’abil 1929”, beey úuchik u tsikbaltik Luis Pérez Sabido, juntúul jxak’al xook, jk’aaytuukul, jts’íib paax yéetel jmeyajil máak yóok’lal miatsil te’e noj lu’uma’. Leti’e’ ku tsikbal jump’íit yóok’lal u kuxtal Pérez Romero, beyxan meyaj tu beetaj úuchik u jo’olbesik u much’kíinsa’al u yoochel le x-its’at ko’olela’.
Pérez Romeroe’ kíim tu ja’abil 2016, tu jo’oloj jump’éel ja’abe’, u yoochelo’ob ch’a’ab tu kuxtale’ jk’u’ub ti’ Esay, Le beetike’ yanchaj u tso’olol, u yéeya’al yéetel u díijitalisaarta’al tuláakal ba’ax k’u’ubij, ti’al beyo’ u páajtal u beeta’al le e’esajilo’.  
Xka’ansaj Judithe’, yaan ka’ach u k’iimbesik 101 ja’abo’ob le 20 ti’ enero ku taala’, tu kanaj u pax piano, tu ts’íibtaj yéetel tu yutskíintaj paax, ts’o’okole’ táakpaj ti’ jump’éel u asab k’a’anan múuch’ilo’ob yanchaj je’el bix Coro de la Sociedad Palmerín, Las dos morenas, tu jo’olbesaj tu kúuchil XEMQ, u múuch’il Lira de oro, yéetel le xáanchaj 18 ja’abo’ob táan u máano’ob k’aay yéetel paax ichik u kúuchil hotel Mérida. Beyxan tu patjo’oltaj u múuch’il Las rosas meridanas, Copacabana, yéetel tu ja’abil 1967 tu káajsaj Las Maya Internacional.  
ichil u múuch’il Copacabanae’, beeta’ab jump’éel óorkestaa tu ja’abil 1955, tu’ux táaka’an ka’ach ko’olelo’ob, ichilo’obe’ ti’ yaan Alicia Escalante, máax paxik batería; Yolanda Canto Pacheco, máax paxik violín, saxofón, maracas yéetel güiro, mandolina beyxan banjo; leti’ xane’ táakpaj ichil Las Maya Internacional yéetel kíim tu winalil septiembre le ja’ab máaniko’, úuchik u chukik 106 ja’abo’ob ti’ u kuxtal; Lía Baeza Mézquitae’ ku paxik contrabajo yéetel ku k’aay.
“U k’aaba’il Copacabana mina’an mixba’al u yil yéetel Yucatán, ba’ale’ ts’a’ab ti’ tumen óoli’ beey u juum u t’aanil Anacaona cubana, jump’éel múuch’il paax tu’ux táaka’an táankelemo’ob ti’ u lu’umil Yucatán jayp’éel ja’abo’ob ma’ili’ yanak Copacabana. Ba’ale’ kex beey u k’aaba’ ka’achile’, ma’ táan u paxiko’ob mix jump’éel brasileñoil paax”, tu tsikbaltaj Pérez Sabido. 
Tu ye’esajil 100 años de Judith, ku chíikpajal u yoochel x paax jach k’ajòolta’ab yóok’lal meyaj tu beetaj, ba’ale’ beyxan ku chíikbesa’al leti’ tumen ko’olel, yéetel le je’elo’, ku beetik xan u yila’al bix úuchik u xa’ak’an yantal jejeláas ba’alo’ob tu kuxtal ti’al u páajtal u beetik tuláakal ba’ax tu béeykunsaj, Ku páajtal u cha’antal tak 31 ti’ enero tu kúuchil: judithperezromero100.cargo.site/
 Xak'alutskíinsa'an tumen: Sasil Sánchez Chan"
12/01/2021,La Jornada,Sasil Sánchez Chan,Ciudad de México,COVID-19e’ tu beetaj u yantal uláak’ 100 millonesil óotsil máako’ob tu ja’abil 2020,"U asab ayik’alil xiibo’ob yéetel ko’olelo’ob yaan yóok’ol kaabe’ ya’abchaj u náajalilo’ob le ja’ab máaniko’, úuchik u yantal 19 mil dólares yóok’ol lalaj juntúul “túumben óotsil” máak yanchajij, ts’o’okole’ ichil ba’ax ku tukulta’al tumen Banco Mundiale’ (BM) úuch yóok’lal talamilo’ob yanchaj yéetel u k’oja’anil COVID-19. Fíinansiero mola’aye’ ku tukultike’ yaan 100 millonesil máako’ob táakbesa’ab ichil óostsil kaaj yanchaj le ja’ab máaniko’. Yáax juntéen u ya’abtal le xookila’, lik’ul u ja’abil 1998, ts’o’okole’, tu paach le je’ela’ yaan u nojochtal xáak’ab yaan ichil 78 ti’ le 91 u p’éel éekonomia yaan tu’ux ku beeta’al le xookila’. 
“Meyaj táan u beeta’al ti’al u xu’ulsa’al u yóotsilil máake’ ts’o’ok u kúulpachchajal”, ts’o’okole’ “jach sáasil yanik, tuláakal ba’ax kun jóok’ol ti’ le talamilo’ob táan u yantal ti’ yóok’ol kaabe’ beey kéen p’áatak le lu’umo’oba’ tak tu ja’abil 2030; (...) ma’ xaan wa paach k’iine’, talamilo’ob ku yantale’ je’el u beetik u ya’abtal xma’ keetil kuxtal ichil lu’umo’ob tu’ux mixjuntéen yáax úuchuk ba’al beya’ ichil junjaats ch’i’ibal ku líik’il”, ku ya’alaik Banco Mundial.  
Beey túuno’, u asab ya’abil úuchik u yéemel éekonomia úuch ti’ le ts’ook 90 ja’abo’oba’, ts’o’okole’ tajan ya’ab máako’ob p’áat mina’an meyaj ti’ob; kúulpach ti’ le je’elo’, le 500 u túul máak asab ayik’al yóok’ol kaabe’ -ku chíikbesiko’ob 0.001 por cientoil kaaj yaan ti’ yóok’ol kaab- jach ka’anchaj u náajalilo’ob ichil u ts’ook waxakp’éel ja’abo’ob, beey úuchik u chíikpajal ti’ Índice de Multimillonarios ku beeta’al tumen Bloomberg. Leti’obe’ tu náajaltajo’ob jump’éel billón 800 mil millonesil dólares le ja’ab máaniko’, 31 por ciento maanal ti’ le beyka’aj tu náajaltajo’ob 2019. 
Yóok’lal le je’elo’, jo’otúul máak -kantúul ti’ leti’obe’ estadunidenseilo’ob yéetel máaxo’ob ti’alintik u nojoch mola’ayilo’ob téeknologia yaan yóok’ol kaabe’- yaan ti’ob taak’in ku píitmáansik u 100 mil millonesil dólares. U k’aaba’obe’ leti’ le je’elo’oba’: Son Elon R. Musk (Tesla), Jeff Bezos (Amazon), Bill Gates (Microsoft), Bernard Arnault (Louis Vuitton-Moët Hennessy) yéetel Mark Zuckerberg (Facebook).
Beyxan láayli’ te’e tsool ts’íibo’, ti’ yaan xan waktúul mexikanoilo’ob: Carlos Slim, máax u much’maj 57 mil 600 millonesil dólares, tak le sábado máaniko’; u baatsil Larrea, Sara Mota y Germán, máax ku laj much’ik ichilo’obe’ 26 mil 140 millonesil dólares; Ricardo Salinas, máax yaan ti’ 13 mil 200 millones; Alberto Bailleres, u much’maj 10 mil 600 yéetel Juan Beckmann, máax u náajalmaj 8 mil 470 millonesil dólares.
Ka’alikil múultimiyonario máako’ob tu nojochkíinsaj taak’in u náajalmajo’ob ichil u k’iinilo’ob pak’be’en k’oja’ane’, Banco Mundiale’ tu ya’alaje’, kex mina’an kach le k’oja’anilo’oba’, jach talam u ch’éensa’al u jach óotsilil máak kex ichil u 3 por cientoil kaaj ti’al u ja’abil 2030 -ti’al ka béeyake’ unaj ma’ u yantal mix máak ka kuxlak chéen yéetel 1.90 dólares sáansamal (kex 38 pesos)-. Walkila’, yóok’lal ba’ax ku yúuchule’, “jach ma’ táan u béeytali’”, tu ya’alaj.  
Ichil u tsoolts’íibil Un cambio de suerte, tsola’abe’ ya’abach máako’ob béeychaj ka’ach u chan púuts’ulo’ob ti’ óotsilil kuxtal, ba’ale’ yóok’lal ba’a úuch tu ja’abil 2020 yanchaj uláak’ máak lúub ich óotsil kuxtal.
Banco Mundiale’ ku tukultik ikil u yéemel tak 8 por cientoil ti’ ba’ax k’ajóolta’an beey producto interno bruto (PIB) per cápita le ja’ab máaniko’, jach óotsil máak yaan ka’ache’ ya’abchaj tak yóok’ol 1.5 puntos porcentuales ichil u ja’abil 2020, yéetel ti’al u ja’abil 2021, yaan u ya’abtal 1.9 puntos porcentuales. Le je’ela’ u k’áat u ya’alej, u taasail jach óotsil kuxtale’ k’ucha’an tak 9.4 por cientoil ti’al le ka’ap’éel ja’abo’oba’, óoli’ je’el bix yanik ba’al ti’al u ja’abil 2017.
 Xak'alutskíinsa'an tumen: Sasil Sánchez Chan"
13/01/2021,Joana Maldonado,Sasil Sánchez Chan,"Chetumal, Quintana Roo",Paalalo’obe’ láayli’ xan u tsa’ayal lub óolti’ob yéetel najmal u ts’aatáanta’alo’ob: Xtéerapeuta,"Ku tukulta’ale’, u siinkóo por siientoil nojoch máako’ob yaan walkila’, tu máansajo’ob lub óol, wa déepresion, ka’ach tu paalilo’ob. Xtéerapeuta, Georgina Buendía Cobos, ku tukultike’ u xookil le je’ela’ ku píitmáansik le beyka’aja’, ts’o’okole’ ya’abach juntéenake’ mix táan u ts’aatáanta’al máak je’el bix unaje’. Tu tsolaje’, lub óole’ ku yantal yóok’lal jejeláas ba’alo’ob, ts’o’okole’ yaan k’iine’ ku chíikpajal ti’ ba’ax ku yu’ubik máak wa ti’ ba’ax ku beetik, ba’ale’ u k’a’ananile’ u yáanta’al máak je’el bix unaje’.
Ichil jump’éel k’áatchi’ tsikbal beetchaj yéetel yóok’lal U K’iinil Lub Óolal, ku máan bejla’a’ 13 ti’ eneroe’, u xtéerapeutail conductiva-conductuale’ tu tsolaj u lub óolal ku yantal ti’ paalale’ jump’éel ba’al ma’atech u jach tsikbalta’al: “táan kt’aan yóok’lal u siinkóo por siientoil máako’ob máanja’ano’ob yóok’lal lub óol ka’alikil paalalo’ob wa táankelemo’ob, ts’o’okole’ beey u tukulta’alo’ tumen ma’ tuláakal máak k’amik síikolojikóo áantaj, le beetik ma’ xaan wa ku máan tak ti’ le xookil jóok’sa’ana’”.
Tu ya’alaje’, yaan ya’abach nojoch máako’ob walkila’, tu máansajo’ob lub óol k’iin ka’ach paalalo’ob ts’o’okole’ ma’ tu yojéeltajo’obi’, le beetik k’a’anan u ts’a’abal áantaj tumen juntúul máak u kanmaj ba’ax najmal u beetik ken u yáax chikbes wa máax táan u máansik le talamila’. “Ya’ab ba’al táan u binetik u yojéelta’al tu yóok’lal, ya’ab máak ma’ u yojel wa jmáan yóok’lal lub óol tu paalil”, tu ya’alaj.  
U ya’abil máaxo’ob máansik lub óolale’, ti’ yaan ichil waxakp’éel tak bulukp’éel u ja’abil, beyxan tu táankelemil máak, ichil 13 tak 15 ja’abo’ob. Ba’ale’ chi’ichnak walkila’ tumen ts’o’ok u ya’abtal máako’ob k’a’abéetkunsik áantaj le ken u waxakp’éel u ja’abil. 
Lub óol tu paalil máake’ ku yúuchul yóok’lal jejeláas ba’alo’ob, ts’o’okole’ kex yaan k’iin óoli’ juntakáalili’ u tsa’ayal je’el bix u yúuchul yéetel nojoch máako’obe’, yaan jayp’éel ba’alo’ob chéen ti’ paalil ku yúuchul. Yaan ba’al u yil yéetel bix u ch’i’ibal máak, wa yaan máax ichilo’ob yáax tsaayal ti’, ba’ale’ beyxan yóok’lal bix kuxa’anil. 
“Yaan máaxo’ob a’alik “ba’axo’ob talamilo’ob je’el u yantal ti’ juntúul chan paal, ba’ale’ leti’obe’ ku máansik u talamil u ja’abilo’ob, le beetik yaan ba’alo’ob sajbe’entsil u ti’alo’ob”, tu tsikbaltaj.  
Tu ya’alaj xane’ ku káajal u chíikpajal le kéen lúubuk u yóol le paalo’, mantats’ u yok’ol wa ku k’uuxil, tumen yaan paalale’ le kéen yachajak tu yóolo’ob wa ba’axe’ k’uuxil ku beetiko’ob, wa ku jumpáaykunsikubáaj ti’ u láak’o’ob wa u éetajilo’ob; ba’ale’ beyxan yaan ba’alo’ob ku ch’éenel u beetiko’ob, je’el bix u xu’ulsik u beetik ba’ax uts tu yicho’ob wa tak u ye’esik taak u kíinsikubáajo’ob.
Paalalo’obe’ séeba’an u ye’esik ba’ax ku tukultiko’ob, ku ya’aliko’ob “ba’ax je’el u yúuchul wa mina’anen”, beyxan ku káajal u seen wenelo’ob, u náaytiko’ob k’aasil ba’alo’ob wa u ch’éenel u janalo’ob, beyxan  ma’ táan u jach kaambalo’ob wa ku káajal u chi’ibal u poolo’ob, u nak’o’ob wa ba’lao’ob je’el bix le je’elo’”, tu ya’alaj.
Te’e k’iino’oba’, tu’ux táan u máan pak’be’en k’oja’anile’, ya’abchaj xan chi’ichnakil ichil paalalo’ob, ts’o’okole’ lela’ jump’éel ba’al ku núup’ul yéetel lub óol. Ti’al túun u páajtal u chan tojkíinsa’al ba’ale’, najmal u yúuchul meyaj yéetel u baatsil le paalo’, ti’a u páajtal u yáanta’al. “Ma’ unaj u sajaktal máak ti’ lub óol, jump’éel ba’al ku yutstal u yáax ila’al, ts’o’okole’ je’el u tsa’ayal ti’ je’el máaxake’, tak ti’ paalal. Kéen úuchuke’ u jach ma’alo’obil ba’ax ku yutstal u beetale’, leti’ u k’áata’al áantaj ti’ máax u yojel ba’ax unaj u beeta’ali’, tu ya’alaj Buendía Cobos. 
 
 
Xak'alutskíinsa'an tumen: Sasil Sánchez Chan"
13/01/2021,Itzel Chan,Sasil Sánchez Chan,"Mérida, Yucatán","Kéen kíimik juntúul máake’, ku k’oja’antal u tuukul tak lajun máax bak’pachtik","Kéen ki’imik juntúul máake’, ku yaj óolta’al kex tumen lajuntúul u láak’o’ob yéetel u yéetajilo’ob; yaj óolale’ ku lúubul tu tu tuukul yéetel tu puksi’ik’alo’ob, ts’o’okole’ walkila’ ku asab chíikpajal yóok’lal ba’ax táan u yúuchul yéetel u pak’be’en k’oja’anil COVID-19, beey túuno’, tu lu’umil Yucatáne’ yaan kex 30 mil u túul máak ok’om wa jach luba’an u yóol úuchak u kíimil óoli’ 3 mil máako’ob tu yóok’lal pak’be’en k’oja’an. 
Ichil ba’ax jets’a’an tumen Sistema Nacional de Vigilancia Epidemiológica Sistema Único de Información ti’ u mola’ayil Secretaría de Salud Federal, ti’ u lu’umil Yucatáne’, ichil u ja’abil 2019 yéetel 2020 yanchaj 2 mil 749 u túul máak jéets’ yanchaj déepresion, wa tajan laba’an óolo’ob.
“Tene’ ma’ táan in tukultik wa táaka’anen ichil u xookil máaxo’ob jeets’el yaan ti’ob déepresion tumen mix juntéen xi’iken ti’ jump’éel síikologikáa siita, ts’o’okole’ mix in wojel wa jach táaj luba’an in wóol. U jaajile’, ba’ax kin jach yajóoltike’, leti’ úuchik u bin in paalil, jach ma’ úuch kíimik, ts’o’okole’ kin yaanyantik in wilej”, ku tsikbaltik Miranda Luna Tuz.
55 u ja’abil le ko’olela’, ts’o’okole’ ku alab óoltik ka’ach u yilik u paalil tak tu náach k’iinil u ja’abil, ba’ale’ yóok’lal pak’be’en k’oja’ane’ ma’ páatchajij. Emilianoe’ jkíim le diciembre máaniko’, 36 u ja’abil ka’achij, ts’o’okole’ kex tumen u na’ ku ya’alike’ ma’ xáanchaj oksa’an tu kúuchil ts’akyaje’, jach bin táaj yaj óol úuchik u yojéeltik u kíimil tu k’iinil 19 ti’ diciembre. 
Beyxan ti’al Mirandae’ talam u yilik tu yotoch u ta’anil u paalil tumen, yóok’lal bix jets’a’an unaj u beeta’al ba’al le ken kíiimik wa máax yóok’lal COVID-19e’, ma’ táan u páajtal u beeláarta’al, le beetike’ kex tumen u kiik le aanimaso’ k’áatik ti’ ka bin u jóok’s u reestosil u paalile’, leti’e’ ma’ táan u yóotiki’.
Yóok’lal talamilo’ob je’el bix le je’ela’, Colegio de Psicólogose’ tu ts’áaj 25 máak kaambanaja’an yóok’lal le je’ela’, ti’al u yáantiko’ob  jach tu séeba’anil máak ti’ teelefonóo; káaj u beetiko’ob ka’aj yanchaj le pak’be’en k’oja’anila’ yéetel ku ya’aliko’obe’ láayli’ xan na’akan u xookil máaxo’ob najmal u yantal áantaj ti’obi’.  
Yóok’lal túun ba’alo’ob yaan u yil yéetel u jach lúubul u yóol máak, wa déepresione’, máax jo’olbesik Colegio de Psicólogos de Yucatán, Patricia Gili López, ts’o’ok u jach ya’abtal u xookil máaxo’ob ku k’a’abéetkunsik áantaj, beey chika’an wa ku ke’etel yéetel le yanchaj ti’ le uláak’ ja’abo’obo’. 
“Kéen t’aanak máak ti’ teleefonoe’, k-ilike’ yóok’lal déepresion ku yantal jach ya’ab máak k’áatik áantaj. Ts’o’okole’ ku yúuchul tumen wíinike’ sajak u pa’ak’al ti’ le k’oja’ano’, yaan saajkil tumen mina’an taak’in yéetel ku talamchajal le kéen kíimik wa máax ichil le baatsilo’”, tu ya’alaj.  
“U yaj óolta’al u kíiimil juntúul u láak’ wa máaxe’, jump’éel ti’ le nojoch naak’ ku yantal u máansik wíinik. Kex suuka’an u yúuchule’, yaj óol u máansa’al. Ba’ale’ yóok’lal pak’be’en k’oja’ane’ ts’o’ok u ya’abtal máaxo’ob yaj óoltik tak ken jach k’a’amak ba’ax ku máansiko’ob, ti’al u tsa’ayal ti’ob lubul óol”, tu ya’alaj.  
Tu lu’umil Yucatáne’ yaan kex 3 mil máak ts’o’ok u sa’atal u kuxtal yóok’lal COVID-19, ts’o’okole’ yóok’lal le xookil je’elo’, yaan kex 30 mil máako’ob táan u máansiko’ob wa ba’ax yaj óolalil tui yóok’lal. 
Sikoologa Patricia Gilie’ ku páayt’antik kaaj ti’al u jach ts’aatáantik wa máax táan u máansik wa ba’ax chíikbesik lubul óol, tumen najmal u yáanta’al máak.
 
 
Xak'alutskíinsa'an tumen: Sasil Sánchez Chan"
13/01/2021,Afp,Sasil Sánchez Chan,"Los Ángeles, California",Ka’atúul goorilaob yéetel COVID-19,"Te’e k’iino’oba’ jts’a’ab k’ajóoltbile’, yanchaj kex ka’atúul u goorilailo’ob u soolojikoil San Diego, tu noojolil Californiae’, tsa’ay ti’ob u túumben k’oja’anil coronavirus, le beetike’ yanchaj u ja’atsalo’ob. Ojéelta’abe’ tumen xak’alta’ab junjaats u ta’ob. 
“Ka’atúul ti’ leti’obe’ ts’o’ok u je’ets’el yaan ti’ob le k’oja’anila’, yéetel táan u yila’ale’ yaan uláak’ juntúul beey táan u tsa’ayal ti’”, beey úuchik u ya’alik u jala’achil Gavin Newsom úuchik u k’a’aytik ba’ax ku yúuchul.  
Xak'alutskíinsa'an tumen: Sasil Sánchez Chan"
14/01/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",'Nojoch náay' ka k’uchuk Tren Maya tak Centroamérica: Miguel Torruco,"Máax beetik u séekretarioil Turismo ti’ u lu’umil México, Miguel Torruco, tu tsikbaltaj ba’axten k’a’anan u meyajil Tren Maya ichil u meyajil turismóo, tumen yaan u páajtal u xíimbalta’al 190 u p’éel kúuchilo’ob yéetel kaajo’ob, beyxan tu ya’alaje’ nojoch “náay” yaan yéetel le je’ela’, leti’ ka béeyak u náachkunsa’al tak ti’ uláak’ kaajo’ob méek’tanta’an yéetal táaka’an ti’ ba’ax ku jets’a’an beey Maaya Lu’um. 
Torrucoe’ táakpaj ti’ jump’éel k’a’aytajil tsikbal jbeeta’an ti’ Internet yéetel uláak’ ajmeyajo’ob jo’olbesik kúuchil je’el bix leti’ob, ba’ale’ ti’ u lu’umil Belice, El Salvador, Guatemala yéetel Honduras, je’el bix xan u ti’al Yucatán, Kaanpech, Tabasco yéetel Chiapas; te’elo’ jts’a’ab k’ajóoltbil ba’ax k’aaba’inta’ab Primera Rueda de Negocios de la Organización Mundo Maya (OMM).
“Tren Mayae’, u tóoch’tik kex 190 u p’éel kúuchilo’ob ku páajtal u xíimbalta’al. Kin k’a’ajsik ba’ax u ya’almaj Martin Luther King, tin náaytaj jump’éel ba’al jach jats’uts: Tren Mayae’ ku máan tu noj lu’umo’ob yaan tu noojol México, ba’ale’ tu jo’oloj jayp’éel ja’abo’obe’ ku náakal ti’ uláak’ lu’umo’ob tu’ux láayli’ jéets’ maaya kaaj, leti’ u jach nojoch náayil máaxo’on yano’on te’e baantaa’”, tu ya’alaj jsekretario  
Tren maya bine’ “u nojoch ch’e’enil sayabil”, nup’a’an tumen u k’ajla’ayil yéetel u miatsil kaaj, ts’o’okole’ tu k’áataj xan ti’ u jala’achil le kaajo’obo’ ka bin u táakmuk’to’ob le meyaja’, ti’al u páajtal u k’a’amal ya’abach ajxíinximbal máako’ob, tumen unaj “u kéet meyajo’ob yéetel u k’a’abéetkunsa’al tuláakal túumben ba’alo’ob ku yantal tu k’ab máak”.  
Primera Rueda de Negocios meyajta’an tumen OMM yaan u beeta’al ichil u k’iinil 20 tak 22 ti’ enero ti’ le ja’ab 2021 yaniko’ona’, ts’o’okole’ yéetel meyaje’ táan u páa’tal ka bin yanak túumben mola’ayo’ob yéetel u ma’alo’obkúunsa’al nu’ukbesajo’ob táan u beeta’al ichil le jo’op’éel noj lu’umo’ob táaka’ano’ob te’e múuch’ila’, ti’al u múul kóoliko’ob táanxel kajil máako’ob u k’uchul u xíimbaltiko’ob le lu’umo’oba’.  
Táan u páa’tal u ko’onol xíinximbal nu’ukbesaj ti’ lu’umo’ob je’el bix Estados Unidos, Canadá, México, Centroamérica, uláak’ suramericano’ob lu’umo’ob je’el bix Colombia, Chile, Perú, Brasil yéetel uláak’o’ob je’el bix República Dominicana. 
U séekretariail turismo ti’ u lu’umil Quintana Roo, Marisol Vanegas, tu ya’alaje’ yaan u seten k’a’aytal ba’ax yaan ti’al xíimbaltbil te’e lu’umo’, kaajo’ob je’el bix Cancún yéetel uláak’ lajka’ p’éel no’oja’an ti’al u k’uchul máaki’. 
Xak'alutskíinsa'an tumen: Sasil Sánchez Chan"
14/01/2021,Abraham Bote Tun,Sasil Sánchez Chan,"Mérida, Yucatán",U meyajta’al no’ojan bejo’ob ti’al máaxo’ob ku máan yéetel t’íinchak balak’ ooke’ je’el u yáantaj ti’al u kaláanta’alo’ob: ITDP,"Jujump’íitil u bin u ya’abtal t’aano’ob táakmuk’tik u beeta’al bejo’ob chéen ti’al u páajtal u máan máaxo’ob nat’ik t’íinchak balak’ ook; u kúuchil Instituto de Políticas para el Transporte y el Desarrollo (ITDP yóok’lal bix u k’aaba’ ich íinglese’), tu ya’alaj ti’ Twittere’, u páajtal u ts’a’abal no’ojan kúuchilo’ob ti’al máaxo’ob k’a’abéetkunsik t’íinchak balak’ ooke’ noj páajtalil ti’al u kaláanta’al u kuxtal u tajan ya’abil máako’ob, ts’o’okole’ ku péektsiltik xan máaxo’ob ku ch’a’ako’ob ti’al u bino’ob tu’ux k’a’abéet. 
Yóok’lal ba’ax a’alab tumen máax jo’olbesik Cámara Nacional de Comercio, Servicio  y Turismo (Canaco Servytur) ti’ u noj kaajil Mérida, Michel Salum Francis, tumen ma’ uts u yilik u beeta’al le meyajo’oba’, u kúuchil ITDPe’, tu ya’alaj u noj kaajil Jo’e’ jump’éel ti’ u kamp’éel noj kaajo’ob yaan ti’ u lu’umil México tu’ux asab ya’ab u k’a’abéetkunsa’al t’íinchak balak’ ook, tumen ku chíikbesik u 4 por siientoil péek ku beeta’al. Le je’el túuna’, ku taal u ye’ese’, tu noj kaajil Jo’e’ yaan kex 30 mil máako’ob ku máano’ob yéetel t’íinchak balak’ ook.  
Beey túuno’, ichil ba’ax jóok’sa’ab ti’ Encuesta Intercensal, meyajta’an tumen Instituto Nacional de Estadística y Geografía (Inegi), ku yilpajale’ u 7 por siientoil yéetel u 3 por siientoil péek ku beetik máak ti’al u bin meyaj yéetel ti’ najil xooke’, ku beeta’al yéetel t’íinchak balak’ ook.
ITDPe’ tu ya’alaje’, tu ja’abil 2018e’ meyajta’ab ba’ax k’aaba’inta’ab Perfil Ciclista, tu’ux k’áatchibta’al kex 400 u túul máak ku máano’ob ti’ t’íinchak balak’ ooke’, je’el bix xan uláak’o’ob yaan Hermosillo, León, Morelia yéetel Tlaquepaque, tu’ux ilpaje’ náajal ku yantal ichil máaxo’ob ku máano’ob ti’ t’íinchak balak’ ook tu noj kaajile’ jo’ ichil jump’éel winale’ k’ucha’an tak 4 mil 638 pesos, leti’ u jach p’íitil yaan ichil le jo’op’éel noj kaajo’obo’.  
Beyxan, u k’a’abéetkunsa’al trisiiklo’ob tu noj kaajil Jo’, láayli’ xan ku chíikpajale’ tumen k’a’anan ti’al u yúuchul meyaj.
Instituto tu ya’alaje’, u ya’abil máaxo’ob k’áatchita’abo’obe’ (57.4 por siientoe’) tu ya’alajo’obe’ ma’ ya’ab ba’al yaan ti’al u kaláanta’al u kuxtalo’obi’, ts’o’okole’ jach tu yáanalil le je’ela’, ch’a’achibta’ab tumen 18.7 por siientoile’, mina’an no’ojan bejo’ob ti’al u máano’ob, ts’o’okole’ chéen u 3.8 por siientoile’ tu ya’alaj yaan jayp’éel talamilo’ob ku yantal yóok’lal bix u jach máan k’iin. 
ITDPe’ káaj u meyaj tu ja’abil 1985, ti’al u péektsiltik u kéet yantal no’oja’an ba’al ti’ máaxo’ob k’a’abéetkunsik t’íinchak balak’ ook ti’ je’el ba’axak u lu’umil yóok’ol kaab. Yóok’lale’ ku meyajo’ob yéetel u jala’achil kaajo’ob yéetel noj lu’umo’on, ti’al beyo’ u kaxta’al uts ba’alo’ob je’el u yutstal u beeta’al ti’al ma’ u seten yantal gases de efecto invernadero, óotsilil, u jach xáantal máak ti’al u bin wa tu’ux, ichil uláak’ ba’alo’ob. 
Xak'alutskíinsa'an tumen: Sasil Sánchez Chan"
14/01/2021,La Jornada,Sasil Sánchez Chan,"Washington, Estados Unidos",U ka’apuul u máan juusio ti’ Trump,"Yóok’lal loobilaj yanchaj tu k’ab máaxo’ob táak’muk’tik Donald Trump tu Capitolioil u noj kaajil Washington, ta’ak u pool jala’ach yóok’lal u péektsiltik loobilaj líik’saj t’aan tumen u Cámarail Representantes. U ka’atéenil u ts’a’abal tak pool yóok’ol. 
Lebeetike’ táan u tukulta’al u túuxta’al kex 20 mil u túul u máakilo’ob Guardia Nacional, ti’al ma’ u yantal mix jump’éel xwo’okinil te’e kaajo’, tak le kéen u k’am u chíimpolal jala’ach Joe Biden, yéetel u biisepréesidentail Kamala Harris.
Xak'alutskíinsa'an tumen: Sasil Sánchez Chan"
15/01/2021,Juan Manuel Contreras,Sasil Sánchez Chan,"Mérida, Yucatán",Armando Manzaneroe’ tu ba’ateltaj ka chíimpolta’ak u yuumil k’aayo’ob je’ex unaje’,"Ts’o’ok u máan ka’ap’éel p’isk’iinil sa’atak u kuxtal Armando Manzanero; ichil ba’ax tu p’ataje’ ti’ yaan maanal ti’ 600 u p’éel k’aayo’ob. Tu kanaj u ts’íibt k’aay, u patjo’olt paax, k’aay, ts’o’okole’ k’a’anan ba’alo’ob tu p’ataj ti’ máaxo’ob meyajtik ba’alo’ob beey xana’, tumen ka’alikil táan u jo’olbesik Asociación de Autores y Compositores de México tu béeykunsaj ka chíimpolta’ak náajal ku yantal yóok’ol k’aayo’ob taak tu jo’oloj 100 ja’abo’ob ken kíimik u yuumil. 
Ya’abach u jejeláasil kúuchilo’ob Jo’ -yéetel Yucatán- tu’ux ta’aka’an u k’a’ajesajilo’ob Armando Manzanero Canché. Jpatlo’ol k’aaye’ tu p’ataj u chíikulal ti’ paax, ba’ale’ beyxan ti’ u kaajal.  
Talam u ch’a’achibta’al le lu’uma’ wa ma’ táan u k’a’ajsa’al yúukateko unibersaal, je’el bix úuchik u k’ajóoltalo’. K’aayo’ob tu beetaje’ tu péeksaj u yóol ya’abach máako’ob, ti’ jejeláas lu’umo’ob, ts’o’okole’ suta’an ti’ u jejeláasil t’aano’ob.
Ya’abach máako’ob yaj óolt ba’ax úuchij, ma’ chéen yukatekoilo’ob; u jejeláasil máako’ob yóok’ol kaab ok’oltej. Óoxtúul u ajmeyajilo’ob miatsil ti’ u lu’umil Yucatáne’, tu nup’aj u t’aano’ob ka tu ya’alajo’ob jach talam ka séeb yanak uláak’ máak je’el bix leti’o’ . U k’aaye’, u paaxil, leti’e’ noj ba’alo’ob tu p’atajo’, ts’o’okole’ bíin p’áatak tak tu xuulil k’iino’ob.  
Beey túuno’, kex mina’ane’, úuchak u je’ets’el u ts’a’abal báakunae’ ti’ kaaje’, yaan u k’uchul u k’iinil u páajtal u chíimpolta’al Manzanero je’el bix unaje’, ti’ jejeláas k’a’anan kúuchilo’ob beeta’an u ti’al. 
Manzaneroe’ yaabilta’ab tumen kaaj. Ts’o’okole’ chíimpolta’ab, le beetik beeta’ab tak jump’éel saala chéen u ti’al ichil u kúuchil e’esajil Museo de la Canción Yucateca; yaan xan jump’éel kúuchil balts’am tu’ux ts’a’ab u k’aaba’ yéetel ma’ táan u xáantale’, yaan xan u ts’a’abal u k’aaba’ ti’ jump’éel bej naats’ yanik ti’ u yotoch tu’ux líik’ij. 
Bejla’e’, tu K’iinil Patjo’ol K’aaye’ yaan u chíimpolta’al tuláakal ba’ax tu beetaj Manzanero. Yaan u táakpajal Aleks Syntek, Alex Lora, Alexander Acha, Natalia Lafourcade yéetel Moenia ti’al u k’ayiko’ob k’aay tu beetaj. Yaan u máansa’al ti’ Facebook -yéetel ti’ YouTube- tu kweentail Sociedad de Autores y Compositores de México, kéen u chuk laas 4 tu taal u chíinil k’iin. 
Xak'alutskíinsa'an tumen: Sasil Sánchez Chan"
15/01/2021,La Jornada,Sasil Sánchez Chan,Ciudad de México,"Selva Maya, ichil u lu’umilo’ob AL tu’ux k’askúunta’an k’áax: WWF","Foto: Twitter @SemarnatCamp
Fondo Mundial para la Naturaleza (WWF, yóok’lal bix u k’aaba’ ich íingles t’aane’) tu táakbesaj Selva Maya, ku méek’tantik Belice, Guatemala yéetel México, beey jump’éel ti’ u bolonp’éel u lu’umilo’ob América Latina tu’ux asab ya’ab u k’askúunta’al k’áax. Tu ya’alaje’ ichil u ja’abil 2004 tak 2017e’ óoli’ k’aschaj u 5 por siientoil k’áax yaan ichil tuláakal k’áax yaan, k’ucha’an tak 10.2 u millonesil ektaareas.
Tu tsoolts’íibil ju’unil Frentes de deforestación. Causas y respuestas en un mundo cambiante, jts’a’ab k’ajóoltbil jayp’éel winalo’ob paachile’, chíikbesa’ab u tséenta’al wakax, u ch’a’akal che’ob yéetel u yúuchul tóoke’ chéen jayp’éel ti’ le ba’alo’ob k’askúuntik u asab nojoch k’áaxilo’ob América, ba’ale’ walkila’, u seten meyajta’al kool ti’al u yúuchul koonole’, táan u bin u ch’a’ak u muuk’ jujump’íitil.  
A’alabe’, ti’ le ts’ook lajun ja’abo’obe’, u seten ch’a’akal che’ jump’éel ba’al ts’o’ok u ya’abtal u beeta’al ichil u noojolil tak tu xaman-lak’inil Petén, Guatemala, yéetel táan u bin u yáalkab tak tu xaman-lak’inil Kaanpech yéetel tu noojolil Quintana Roo, tu lu’umil México.  
Fondoe’ tu ya’alaje’, Bosque Maya bine’ jach k’a’anan meyaj ku beetik, je’el bix u k’amik karboono yéetel u jejeláasil kuxtalil yaan, je’el bix xan uláak’ ba’alo’ob k’a’a’béet ti’ kaaj ti’al u kuxtalo’ob.  
Beyxan tu ya’alaje’ uláak’ ba’alo’ob ku yúuchul le kéen k’aschajak k’áaxe’, leti’ u yóotik máak ka yanak u lu’umil chéen u ti’al, ts’o’okole’ ku p’atik paachil u yutsil ti’al kaaj, tumen máaxo’ob u k’áato’ob koonole’ ku maniko’ob chéen ti’al u seten meyajtiko’ob. Ts’o’okole’, ti’ jayp’éel lu’umo’obe’, kriimen óorganisaadoe’ ku beetik u ya’abatal máaxo’ob manik lu’um ti’al u tséenta’al wakax, yéetel tu jach yáanalile’, ti’ yaan u seen beeta’al kooli’. Beey túuno’, a’alabe’, yaan jayp’éel kaajo’ob tu’ux táan u péektsilta’al u pa’ak’al u xa’anil áaseitée tumen jala’acho’ob, ts’o’okole’ le je’elo’ je’el u beetik u k’astal ya’abach k’áax.  
Te’e tsoolts’íibo’, Fondoe’ tu ts’áaj k’ajóoltbile’, ti’ le ts’ook óoxlajun ja’abo’oba’ maanal ti’ 43 millonesil ektaareas k’áax ts’o’ok u k’askúuntal, kex ti’ 24 u p’éel lu’umo’ob sajbe’entsil yaniko’ob u laj k’askúuntalo’ob ti’ yóok’ol kaabi’, ichil le je’elo’obo’ ti’ yaan Amazonía brasileña yéetel Cerrado, Amazonía boliviana, Paraguay, Argentina, Madagascar y Sumatra yéetel Borneo, tu lu’umil Indonesia yéetel Malasia.
Beyxan a’alabe’ jayp’éel ti’ le 24 lu’umo’obe’ ts’o’okili’ u yáax táakbesa’alo’ob ti’ xaak’al yáax beeta’ab tumen WWF yéetel táakbesa’an ti’ Informe Bosques Vivos de 2015, tu’ux ti’anili’ Amazonia, África Central, Mekong yéetel Indonesia. Ba’ale’, ts’o’ok u jóok’sa’al túun uláak’o’ob, tu’ux yaan África Occidental, Liberia, Costa de Marfil, Ghana, yéetel uláak’o’ob ti’ América Latina, tu’ux táaka’an Amazonía en Guyana yéetel Venezuela beyxan Selva Maya ti’ u luu’umil México yéetel Guatemala.
Xak'alutskíinsa'an tumen: Sasil Sánchez Chan"
15/01/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ya'ax ts'unu'un,"U ya’axil k’u’uk’mel, ku leelemáankil le kéen jula’ak tumen k’iine’, tu beetaj u pa’atal u k’aaba’ beey ya’ax wa ya’axum ts’unu’un, ts’o’okole’ chíimpolta’an beey u “ayik’al chíikulal Cozumel”; juntúul chan ba’alche’ suuk u yantal te’e petenilo’, ts’o’okole’ chéen wakp’éel seentimetro’ob u nojochil, ba’ale’ k’a’anan meyaj ku beetiko’ob ti’al u pa’ak’besa’al u ta’anil lool.
Ku máan u pa’ak’beso’ob u ta’anil lool ya’abach tu’ux, ts’o’okole’ u k’aabil le ta’an ku máansiko’obo’ talam u jóok’sa’al, chéen ba’axe’ yóok’lal bix yanik u koj, chowak yéetel lu’uchchaja’ane’, je’el u páajtal u k’ujsiko’ob tak tu’ux óol talam u k’uchul uláak’ mejen ik’elo’ob”, beey úcuhik u tsolik jbiiologoil Rafael Chacón Díaz, máax jo’olbesik Centro de Conservación y Educación Ambiental (CEA) líik’sa’an tumen Fundación de Parques y Museos ti’ u noj kaajil Cozumel.  
Chlorostilbon forficatus, u siientifikoil k’aaba’, juntúul u jejeláasil ts’unu’un ti’ óoxp’éel kaja’an tu petenil Cozumel; uláak’ ka’ap’éel jejeláasile’, táanxel tu’ux u taalo’ob. Beey túuno’, ken e’elnako’obe’, ku xáantal ichil jump’éel yéetel táanchúumuk winal tak ka’ap’éel. Bul ja’ab je’el u yantal u mejenile’ yéetel jak’be’en óol u yila’al beyka’aj mu’uk’an u beetik u k’u’ob. 
Xak'alutskíinsa'an tumen: Sasil Sánchez Chan"
18/01/2021,Itzel Chan,Sasil Sánchez Chan,"Mérida, Yucatán",Yáax juntéen u su’utul ich maayat’aan u tsoolil meyaj u Jala’achil Yucatán,"Ma’ili’ káajak u tse’ek u jala’achil u lu’umil Yucatán, Mauricio Vila Dosal, ti’al u tsolik ba’axo’ob meyajil ts’o’ok u beetik tu k’iinil u meyajil ichil u ja’abil 2020e’, t’aanaj máax beetik Secretaria General de Gobierno, María Fritz Sierra, ti’al u k’ubik ts’íibil ju’un yáax juntéen laj suta’an ich maayat’aan, ti’ u kúuchil Congreso del Estado. 
Jala’ach Mauricio Vila Dosal, u ka’apuul úuchik u tse’ek ti’al u tsolik ba’axo’ob meyajo’ob ts’o’ok u beetik tu ka’ap’éel ja’abil táan u beetik u jala’achil, ba’ale’ yáax juntéen úuchik u laj su’utul u ts’íibil ich maayat’aan, tumen ka’ache’ chéen u kóom ts’íibil ku k’u’ubuli’.
Ka tu chukaj óoli’ laas 10 ja’atskab k’iine’, Fritz Sierra yéetel máax beetik u kóonsejeroil Jurídicoil Estadoe’, Mauricio Tappan Silveirae’, tu k’ubajo’ob u chuuka’anil ts’íib meyajo’ob beetchaj ka’alikil táan u yáalkab u ja’abil 2020.  
Ts’íibe’ jk’a’am tumen máax jo’olbesik Mesa Directiva, Janice Escobedo Salazar, ts’o’okole’ je’el xan u páajtal u xokik máak ti’ u kúuchil http://yucatan.gob.mx/segundoinforme.
Fritz Sierrae’ tu ts’áaj k’ajóoltbile’ maanal ti’ 800 u wáalal le ts’íib k’u’ubo’, ts’o’okole’ kan jaats jóok’sa’an ti’. Te’elo’, ts’íibta’an ba’ax meyajilo’ob beeta’ani’ yéetel ba’ax le jach ma’alob úuchik u jóok’olo’obo’.
 
 
Beey túuno’, te’elo’ láayli’ u núuka’al kex 130 u p’éel k’áatchi’ beeta’ab tumen yukatekoil  léejiladooro’ob. 
Xak'alutskíinsa'an tumen: Sasil Sánchez Chan"
18/01/2021,Joana Maldonado,Sasil Sánchez Chan,"Chetumal, Quintana Roo",Ku péektsilta’al u pa’ak’al kakaw ti’ u noojolil Quintana Roo,"Adrián Caballero yéetel Anaid Coronae’ núup’o’ob meyaj ti’ u múuch’kabil Cooperativa de Cacao de Quintana Roo yéetel ti’ u mola’ayil Mazorca Negra. Ts’o’ok óoxp’éel ja’abo’ob yéetel uláak’ táanchúumuk káajak u beetiko’ob nu’ukulo’ob yéetel kakaw xa’ak’ta’an yéetel uláak’ ba’alo’ob je’el bix aabanero iik wa u neek’ k’úum wa coco. Walkila’ táan u jach meyajo’ob ti’al u pa’ak’al chukwa’ ti’ kaajil Cacao, tu méek’tankaajil Othón P. Blanco, ti’al beyo’ u páajtal u ya’abtal meyaj ku yúuchul tu noojolil Quintana Roo.
Ti’ jump’éel k’áatchi’ tsibkal beetchaj yéetel Adrían Caballero, máax chíimpolta’an yéetel Premio Estatal de la Juventud, tu jaatsil éemprendedor yéetel máax xan ts’o’ok u ye’esik meyaj ku beetik ti’al u chíikbesik u Jala’achil u lu’umil Quintana Roo ti’ Ciudad de Méxicoe’, tu tsikbaltaj ba’ax táan u meyajta’al ti’ le mola’aya’, tumen yéetele’ ts’o’ok u béeytal u beeta’al nu’ukulo’ob je’el bix Bacalar Collection, chukwa’ beeta’an tu’ux ku chíikbesa’al u guustoil yéetel u boonilo’ob u yaak’alil ukp’éel boonilo’ob yaan te’e lu’umo’. 
Tu tsikbaltaje’, tu ts’o’oksaj u xookil gáastronomiaa yéetel jach máax jach kaanmaj bix u meyajta’al chukwaje’ ts’o’okole’ káaj u beetik ba’alo’ob beeta’an yéteel kakaw. Ts’o’ok xan u máax óoxp’éel ja’abo’ob yéetel uláak’ táan chúumuk u káajs u mola’ayil Mazorca Negra Chocolatería, tu’ux ma’ xáanchaje’ tu táakbesajubáaj xan Anaid Corono, máax kaambanaja’an yóok’lal turiismo áalternatibóo.  
“To’on k beetik u chukwa’il, tak ken kp’at beey baarrail ti’al u jaanta’al, le beetike’ jach puuro u jóok’ol tumen laj to’on beetik”, tu ya’alaj Adrían.  U nooyil Mazorca Negrae’ leti’ u beeta’al chukwa’ ti’ le péetlu’uma’ yéetel uláak’ u xa’ak’ilo’ob je’el bix aabanero iik, pitahaya, coco yéetel u neek’ k’úum, ichil uláak’ ba’alo’ob.  
Tak walkila’, kakaw ku k’a’abéetkunsa’ale’ ti’ ku ch’a’abal tu lu’umil Tabasco, tumen ma’atech u ch’a’abal beey jump’éel ba’al ku beeta’al wey lu’ume’, kex tumen yaan jayp’éel kaajo’ob te’e noojolo’ tu’ux ila’ab u meyajta’ali’, je’el bix ti’ Divorciados. 
Le beetike’, ka’aj ts’o’ok kseen máan kk’op joolnaj walkil jump’éel ja’ab yéetel uláak’ táanchúumuke’, beetchaj u múuch’il Cooperativa de Cacao de Quintana Roo, ti’ Ribera del río Hondo, tu méek’tankaajil Cacao -ti’ p’aatal kex 65 kilómetros ti’ u noj kaajil Chetumal-, tu’ux ku p’ak’al kakaw walkila’. 
Yóok’lal meyaj ts’o’ok u beetiko’obe’, páatchaj u tsikbalo’ob yéetel máax chíikbesik Quintana Roo ti’ Ciudad de México, Idania García Aguayo yéetel u múuch’kabil Rainforest Alliance, máax yéetel páatchaj u beeta’al u meyajil kaambal ti’ tuláakal le 22 u túul máako’ob táakano’ob te’e múuch’kabilo’, beyxan ka’ansab ti’ob bix u yúuchul koonol, ba’alo’ob yóok’lal marketing yéetel bix u meyajta’al taak’in. Tak walkila’, múuch’kabile’ ts’o’ok u pak’ik jo’op’éel u ektareail kakaw, yéetel ma’ táan u xáantale’ yaan u pa’ak’al uláak’ ka’ap’éel. 
 
 
Anaid Coronae’ tu ya’alaje’, u meyajta’al le je’ela’ ku ts’áak u páajtalil u suut taak’in, ma’ je’ex u meyajta’al kaañai’ tumen máaxo’ob meyajtike’, chéen ku 650 pesos ku bo’otal u toneladail, ba’ale’ kakawe’ ku ts’áak u maas chan ya’abil u náajalil, ts’o’okole’ ma’ táan u jach loobiltik yóok’ol kaab. 
Mazorca Negra sáansamal u bin u túumbenkunsik ba’ax ku beetik, je’el bix chíikbesa’an ti’ Bacalar Collection, tumen chéen ikil u si’ibil ti’ u láak’o’ob úuchik u káajal, ba’ale’ jach táaj ma’alo’ob binik ti’ob. Ti’ le je’elo’, táakbesa’an ts’u’uts’ukil chukwa’, beyxan yaane’ u guustoil báainiyáa wa ixi’im yaan ti’; le de ch’ooj u boonile’ de coco u guustoil; le jach “k’áajo’” ku chíikbesik u chíinil k’iin tu Fuerteil Bacalar tu’ux xan ku táakbesa’al u guustoil piiña, yéetel ti’ ku beeta’al tu kaajil Pedro A. Santos; yaan xan uláak’ jump’éele de yerbabuena, yéetel uláak’ jump’éele de ron.
Le diciembre máaniko’ tu kúuchil Museo Mucho Chocolate, tu múul ts’áajo’ob k’ajóoltbil yéetel x-its’at Carmen Vázquez beyxan yéetel máax chíikbesik u jala’achil Quintana Roo ti’ Ciudad de México, u múuseografikóo meyajil Un Lugar Llamado Cacao, ti’al u tóoch’tiko’ob u noojolil Quintana Roo, beey junmp’éel lu’um tu’ux táan u káajal u meyajta’al kakaw, je’el bix táan u beeta’al Chiapas yéetel Tabasco.
Te’e ja’ab yaniko’ona’, táan u tukultik u ya’abkúunsiko’ob ba’axo’ob ku beetik ti’al u páajtal u ko’onol ti’ uláak’ lu’umo’ob, je’el bix xan u páajtal u k’ujsa’al máak ti’al u xíimbalta’al u kaajil Cacao yéetel u páajtal u ts’o’oksa’al u yáax faabrikail táan u ts’a’abal Chetumal. 
Xak'alutskíinsa'an tumen: Sasil Sánchez Chan"
18/01/2021,Reuters / Afp,Sasil Sánchez Chan,"Vado Hondo, Guatemala",Guatemalae’ ku k’a’abéetkunsik gaas yéetel che’ob ti’al u k’atik u beel táanxelil máako’ob,"Ajkanan kaajo’ob ti’ u lu’umil Guatemalae’ ts’o’ok u k’atiko’ob u beel, ikil u máan u lo’oloxo’ob yéetel che’ob yéetel ikil u máan u ch’ino’ob gaas láakrimojenoe’, xíimbal ku beetik u yáax nojoch múuch’ táanxel kaajil máako’ob ti’ u ja’abil 2021. Centroamerica u taalo’ob yéetel táan u yilko’ob u k’uchulo’ob Estados Unidos. Jóok’o’ob ti’ u lu’umil Honduras le viernes máaniko’. 
 
 
Xak'alutskíinsa'an tumen: Sasil Sánchez Chan"
19/01/2021,Xinhua,Sasil Sánchez Chan,"Ginebra, Suiza",OMSe’ ku t’aan yóok’lal 'u noj taalamil' ikil u t’o’oxol báakunao’ob,"Úuchik u káajsa’al u 148 u meyajil Consejo Ejecutivo ti’ Organización Mundial de la Salud (OMS), máax jo’olbesik múuch’kabile’ Tedros Adhanom Ghebreyesus, t’aanaj yóok’lal le lu’umo’ob ma’ táan u páajtal u máanbiko’ob báakunail COVID-19i’ tumen mina’an u taak’inil ti’ob yóok’lal óotslil ku muk’yajtiko’ob, ts’o’okole’ tu ya’alaje’ le lu’umo’ob yu’ux asab ya’ab u taak’in yane’ máanjano’ob táanil wa ku ke’etel yéetel uláak’ lu’umo’ob.
“Ts’o’ok u jóok’sa’al maanal ti’ 39 millonesil báakunaob ti’ 49 u p’éel noj lu’umo’ob tu’ux chan yaan taak’in. Yéetel ti’ jump’éel óotsil lu’ume’ chéen páatchaj u ma’anal 25 u p’éelal. Ma’ 25 millonesi’, mix 25 mile’, chéen 25”, tu ya’alaj.  
“K’a’abéet in wa’alik: yóok’ol kaabe’ ta’aytak u tejik u yoot’el u kaajil”, tu ya’alaj. 
Beyxan tu k’áataj ti’ noj lu’umo’ob tsikbalnaja’ano’ob yéetel máaxo’ob beetik báakunaobe’ ka bin “u jach ch’a’anukto’ob tu beel mokt’aan beeta’al yéetel COVAX, tu’ux táaka’an jayp’éek unaj u yantali’, bajux u tojol yéetel ba’ax k’iin unaj u k’u’ubul”, ti’al beyo’ u páajtal u t’o’oxol je’el bix jets’a’anili’.  
COVAXe’ jump’éel meyaj beeta’an tumen u lu’umilo’ob yóok’ol kaab yéetel OMS, ikil u kaxta’al ka kéet k’uchuk báakuna ti’ le jejeláasl lu’umilo’obo’. 
Ti’al u tóoch’ta’al ba’ax ku yúuchule’, tu nojba’alil Día Mundial de la Salud 2021e’ yaan u ch’a’achibta’al xma’ keetil kuxtal yaan ichil u toj óolal wíinik, tu ya’alaj.
“Noj meyaj kin ts’áak tu táan tuláakal Noj lu’umo’ob táakano’obe’, leti’ ka béeyak, tu k’iinil 7 ti’ abril, Día Mundial de la Salud, u k’uchul u báakunail COVID-19 ti’ tuláakal noj lu’umo’obi’”, tu ya’alaj.
Ka’alikil yóok’ol kaab táan u jach meyaj ti’al u ma’ u seten beetik loob pak’be’en k’oja’anile’, yaan jayp’éel noj lu’umo’ob tu’ux ts’o’ok u káajal u ts’a’abal u báakunail jeets’el no’ojan u ti’al.  
Ts’o’okole’, táan xan u meyajta’al 236 uláak’ u p’éel báakunao’ob ti’ yóok’ol kaab. 63 ti’ le je’elo’obo’ táan u jach xak’alta’al u yila’al bix jok’a’ano’ob, yéetel táan u meyajta’al ti’ lu’umo’ob je’el bix Alemania, China, Rusia, Reino Unido yéetel Estados Unidos, beey úuchik u ts’a’abal k’ajóoltbil tumen OMS le 12 ti’ enero máanika’.
Xak'alutskíinsa'an tumen: Sasil Sánchez Chan"
19/01/2021,María Briceño,Sasil Sánchez Chan,"Mérida, Yucatán","Wa ku jéets'el u keetilo’ob Tokioe’, Rommel Pachecoe’ yaan u kéet meyajtik u káampañail","Ka’alikil ts’o’ok jump’éel p’isk’iinil káajak u péeksikubáaj ti’al u ketikubáaj ti’al u beetik u díiputadoil federraril ichil u III Distritoile’, Rommel Pachecoe’ tu xíimbaltaj u déeportiboil Bancarios ti’al u k’a’ajsik bix úuchik xan u káajal u kuxtal beey déeportiistail. U páajtalil u meyaj ti’ ka’ap’éel ba’al ti’ jump’éelili’ k’iine’ ku ts’áak u páajtalil u jets’ike’, wa tumen jéets’ u beeta’al u keetilo’ob báaxal Tokio 2021e’, leti’e’ yaan u táakpajal beey cláabadista ka’alikil táan xan u meyaj ti’ poliitikáa. 
35 u ja’abil Rommel Pacheco. K’ajóolta’an tumen ts’o’ok u táakpajal beey déeportista ti’ clabadóos, tu’ux u chíikbesmaj México ti’ u keetil Juegos Olímpicos de Atenas, Pekín yéetel Río de Janeiro, ts’o’okole’ méedayista xan ti’ Juegos Panamericanos.  
J-éempresariooil yéetel táakpaj xan ti’ Estado Mayor presidencial 2019. Ts’a’aban u k’aaba’ tu kúuchil u báab máak ti’ Complejo Deportivo Kukulkán ti’ u noj kaajil Jo’.  
Ti’ jump’éel k’áatchi’ tsikbal tu beetaj yéetel La Jornada Mayae’, Rommel Pachecoe’ tu ya’alaj bix úuchik u páayt’anta’al ti’al u táakpajal ti’ poliitikáa, tumen ku ya’alike’, ma’ chéen beey úuchik u káajalo’. 
“U jaajile’ chíikpaj meyaj ts’o’ok in máan in beet ichil 25 ja’abo’ob káajak in beetik deportée, beyxan ikil in beetik in éempresarioil. Tin tuklaj ma’alo’ob le ba’ax ku ya’alal teno’. Jach ki’imak in wóol u páajtal in tich’ik ka’anal Yucatán, ba’ale’ walkila’ ti’al in chíikbesik kaaj tu táan Cámara de Diputados”, tu ya’alaj.   
Yéetel meyaj kin beetike’, ts’o’ok u yantalten u páajtalil in beetik u yantal meyaj, ts’o’okole’ in wáantmaj u jejeláasil múuch’kabilo’ob. Ba’ale’ yóok’lal pak’be’en k’oja’ane’, asab chíikpajij tumen ya’ab máak k’éex u kuxtal, ma’ chéen yóok’lal COVID-19, úuch xan ka’aj máan le jo’op’éel k’a’amkach ja’ob wey lu’ume’, tu’ux áantajnajen, tin síiaj despensas yéetel tin t’anaj uláak’ máak ti’al áantaj. Beyxan taak’in ku beeta’al u suut ti’ le lu’uma’, jelpajij, yanchaj máaxo’ob tu túuxtajo’ob ts’íibe’ ti’al u much k’áatiko’ob ka bin in k’i’itbes u meyajo’ob ti’ reedes sosialees, ti’al beyo’ u páajtla u yila’al tumen kaaj ba’ax k’a’abéet ti’ máak.
Kex ku yantal u jejeláas ba’al kin beetike’, ma’atech u k’éexel mix u jelpajal in muuk’ ti’al in beetik deportée. 
Wa ka k’uchuk u beet u diputadoile’, le tu’ux ku meyajo’ táaka’an Jo’ yéetel Cuxtal, le beetike’ tu ya’alaje’, le ts’ook kaaja’ jach k’a’anan ti’al kajnáalo’ob, le beetike’ najmal bin u jach oksa’al tu pool kaaje’, ma ti’al u pu’ulul ta’ míisili’, tumen ma’ táan u yilko’obe’ wa leti’ ba’ax beetik u seen áakal ja’ wa u jach k’astal xan.
Yóok’lal Tren Mayae’ tu ya’alaj unaj u jach ila’al bix yanik ba’al yéetel, tumen u yojel k’a’anan le k’áaxo’ ba’ale’ beyxan k’a’anan taak’in ken u p’at wa ku k’uchuk le noj meyajo’. Unaj u yila’al jach ba’ax u yutsil ti’ kaaj.
Ichil u meyaje’ yaan u táanilkunsik: meyajo’ob yéetel núukbesajo’ob ti’al kéen úuchuk desastres naturales; beyxan deportée yéetel bix u beeta’al u suut taak’in te’e lu’uma’. Ya’ab meyaj ku beeta’al weye’, ts’o’okole’ unaj u k’ajóolta’al tumen uláak’ máako’ob.  
Xak'alutskíinsa'an tumen: Sasil Sánchez Chan"
19/01/2021,Sputnik,Sasil Sánchez Chan,Ciudad de México,Ila’ab tu lu’umil China juntúul albino paanda,"Te’e k’iino’oba’ ila’ab u chan túul albino paanda ojéela’an yaan yóok’ol kaab ka’alikil táan u máan ich lu’um tu’ux suuk u kajtal, ichil u k’ala’an k’áaxil WOlong, tu noojol-lak’in China. Ku tukulta’ale’ óoxp’éel ja’ab yaan ti’ yéetel ts’o’ok u jumpáaychajal ti’ u na’. Oochelo’ob ch’a’abe’ jts’a’abo’ob k’ajóoltbil tu reedesil Administración ti’ Reserva Natural Nacional Sichuan Wolong.
Kex tumen táabsa’ab tu winalil febrero ti’ u ja’abil 2020e’, cha’ano’obe’ ma’ úuch ku ts’a’abal k’ajóoltbili’. Ka yáax ila’ab ba’alche’, úuch tu ja’abil 2019, ts’o’okole’ ku tukulta’ale’ toj u yóol le ba’alche’o’, beey tu ya’alaj Global Times.
Xak'alutskíinsa'an tumen: Sasil Sánchez Chan"
19/01/2021,La Jornada,Sasil Sánchez Chan,Ciudad de México,Ya’abchaj táankelemo’ob tsa’ay ti’ob COVID-19,"Ichil u winalil julio tak diciembre, ya’abchaj tak yóok’ol u 88 por cientoil le jaytúul táankelem ichil 15 tak 29 ja’abo’ob ku tsa’aytal ti’ob COVID-19, beey úuchik u ya’aliko’ob ts’akyajo’ob ku meyajo’ob ti’ kúuchilo’ob ts’akyajil. Ka’ache’ chéen 16 por cientoil ku chíikbesiko’ob ichil tuláakal máaxo’ob k’oja’ano’ob, ba’ale’ k’uch tak 30 por ciento te’e winalo’obo’. Te’e oochela’, u láak’o’ob juntúul aanimáas sa’at u kuxtal yóok’lal coronaviruse’ ku méek’kubáajo’ob tu táan Hospital de Xoco.
Xak'alutskíinsa'an tumen: Sasil Sánchez Chan"
20/01/2021,Abraham Bote Tun,Sasil Sánchez Chan,"Mérida, Yucatán",Chi’ichnak kolnáal; ma’ u yojel ba’ax bíin úuchuk yéetel u k’áax naats’ yanik ti’ u beel Tren Maya,"Yuum Pedro Couoh Cane’ ku ya’alike’ ma’ bin u yojel ba’ax bíin úuchuk yéetel u k’áaxo’ob ku kóojol yéetel u bejil ku bin Jo’ tak Cancún, le kéen k’uchuk Tren Maya. Ma’ u yojel wa tak ti’ ku máani’, wa yaan u bo’otali’, ma’ xan wa ku konik bin wa ka’a bo’otak ti’ chan nonoj taak’in. Ba’ale’, leti’ jach táaj uts tu yich u meyaj ich k’áax, tu’ux ki’imak u yóol u yantali’, tu’ux ku ch’a’ak u yiik’ tu beel yéetel tu’ux ku yantal ich jets’óolalil, yiknal ba’alche’ob ku tséentik. 
Ta’aytak u chukik laas 2 tu taal u chíinil k’iin. Couoh Cane’ kulukbal yóok’ol junkúul che’ ch’aka’an, chúumuk ti’ bej ku bin Jo’ tak Cancún, naats’ ti’ u kilómetro 150. Chéen tu juunal yanik, mina’an mixmáak yiknal, chéen u juum kiis buuts’ ku chich máano’obi’: táan u je’elel, tu chan ch’a’ak u yóol, ti’al u ts’o’oksik meyaj ku beetik tu chan k’áaxil.  
U ts’áamaj u samal boox káachucháa, baalal u tso’otsel u pool, u ts’áamaj xkaakles yéetel jump’éel úuchben nook’ tu’ux ts’o’ok u k’as tu’upul u k’aaba’ jump’éel politikóo múuch’kabil. Ma’ jach k’aja’anti’ jayp’éel ja’ab yaan ti’, wa tun 82 wa tun 83; ba’ale’ tu wíinkilale’ chika’an bix máanja’an ja’abo’ob yiknal.  
Ken chan je’elke’, ku suut meyaj. Ku ch’a’ak u muuk’ yéetel ka’ats’íit che’ ti’al u líik’il, ku yilik mixba’al ku taal, ts’o’okole’ ku k’atik le noj bejo’ ti’al u yokol ich k’áax. U ch’a’amaj u nu’ukul u meyaj. Jujump’íitil u bin tak ken sa’atak.
U k’aaxile’, ti’ p’aatal kex lajunp’éel kilómetros náachil ti’ tu’ux ku beeta’al u bejil Tren Maya. Yuum Pedroe’ ku ya’alike’ chi’ichnak tumen ma’ u yojel ba’ax bíin úuchuk, ma’ u yojel wa ti’ ku k’áata’al le Tsíiimin K’áak’i’ wa yaan yantal wa ba’ax uts u ti’al tu yóok’lal. Leti’e’ chéen u k’áat ka utsil bo’ota’ak; kex beyo’ ma’alob u yilik meyaj ku beeta’al tumen u jala’achil u lu’umil México. “Ts’o’ok u ya’alal tene’, jach bin táaj ma’alo’ob bin ken bo’ota’ak máak… chéen junxéet’ je’el in konike’, ts’o’okole’ u yalabilo’ u ti’al in meyaj”, tu ya’alaj.  
Ka’alikil u chaantakil xíimbal ich k’áaxe’, u juum u máan kiis buuts’o’obe’ ku sa’atal tak to náachilo’. Chaantakil u máak, ma’ chéen yóok’lal u ja’abil, beey u máano’ tumen ucha’an loob ti’ ka meyajnaj ti’ jump’éel kóonstruxiion. Lúub ti’ jump’éel éeskaleraa ka’ach táan u beetik u áalbañilil. Ku k’a’ajsike’, ts’o’ok u chan máan jayp’éel ja’abo’ob ka’aj yáax p’áat mina’an u junjaats u chan k’áax, úuchik u beeta’al le noj bejo’, tumen yanchaj u pa’abal jayp’éel kóoralo’ob tu’ux u ts’áamaj ka’ach ba’alche’ ku tséentik. “Ja’alibe’”, ku ya’alik. 
Ku tukultike’, je’el u bo’otal tak 16 mil pesos yóok’lal jump’éel ektaarea. U yojel yaan u yantal u konik junjaats u k’áax ken jo’op’ok u beeta’al le bejo’.  
Kex ya’ab u xíimbale’ ma’atech u ka’anal. Mu’uk’an u wíinkilal. Óoli’ jump’éel kilómetro náach ti’ le noj bejo’, ti’ u líik’smaj jump’éel chan naji’ yéetel k’as chika’an kóoral yanchaj u pa’abal.
Walkila’ chéen ka’atul u waakax yaan, chéen ti’ ku máano’ob ichil le 40 éektareaob yaanti’o’. “Blancae’”, ku chan ch’eene’, ba’ale’ sajak tumen ma’ u k’ajóol máaki’. Ma’ náach ti’ le je’elo’, ku tséenta’al kaabi’. Walkila’ chéen bolonp’éel jobon p’aatal ti’, tumen ka máan le seenkech k’a’amkach cháako’, ya’ab tu pe’ertaji’. 
Yuum Pedroe’ jach táaj uts tu yich u bin tu k’áax. Ku yu’ubik ku jéets’el u yóoli’. Ba’ale’ yóok’lal u pak’be’en k’oja’anil COVID-19e’, tu kaajal Popola, naats’ yanik ti’ Saki’e’, ts’o’ok u yantal máax tsaayal ti’, yéetel je’el bix leti’ ts’o’ok u chan yantal u ja’abile’, tu jets’aj u bin kajtal tu chan k’áax ti’al u kaláantikubáaj.
Xak'alutskíinsa'an tumen: Sasil Sánchez Chan"
20/01/2021,La Jornada Maya,Sasil Sánchez Chan,Ciudad de México,Bejla’a u k’iinil U Péektsilta’al u kaláanta’al píingüino’ob,"Lalaj 20 ti’ eneroe’ ku péektislta’al, u yoksa’al tu tuukul kaaje’, u kaláanta’al yéetel ma’ u loobilta’al mix u beeta’al k’aas ti’ le ba’alche’oba’. Te’e oochela’, ku chíikpajal Alex, yáax antaartikóo píingüinoil tu lu’umil México síij tu kúuchil Acurario Inbursa. 
Xak'alutskíinsa'an tumen: Sasil Sánchez Chan"
21/01/2021,Afp,Sasil Sánchez Chan,"Washington, Estados Unidos",'Déemokraasiae’ máan táanil': Biden,"Ichil tse’ek tu beetaj ti’al u k’amik u beetik u jala’achile’, Joe Bidene’ tu ya’alaj “bejla’e’ déemokraasiae’ máan táanil” tu lu’umil Estados Unidos. Túumben jala’ache’ tu ya’alaj “salbal óol” u yu’ubikubáaj tu táan tuláakal le noj ba’alo’ob yaan aktáan ti’, ts’o’okole’ tu jets’aj bejla’e’ “u k’iinil Estados Unidos”. T’aane’ tu beetaj tu kúuchil Capitolio ka tu k’amaj u beetik u 46 jala’achil le noj lu’umo’. 
78 u ja’abil Biden, tu jets’aj u t’aanil jala’ach tu táan Corte Suprema, John Roberts, ti’ jump’éel séeremoniaa beetchaj tu táan u Capitolioil le noj lu’umo’, tu’ux tu ya’alaje’ u k’áat u beet u jeel múuch’ul kaaj, ichil yéetel paach u lu’umil, tumen yaan u kaxtik u ch’a’anuktik múul meyaj yéetel uláak’ noj lu’umo’ob.  
“Jach táaj yaan meyaj ti’al beetbil, ti’al utskíinsbil yéetel ti’al jeel ts’áabil”, ts’o’okole’ “in wóoli’” ti’ in ts’áamaji’, tu tsikbaltaj.
Tu ya’alaje’ jach k’a’anan bin u tse’elel rasiismóo síistematiko jeets’el. Tu k’áataj ti’ máaxo’ob ma’ táan u táakmuk’tike’ ka bin u chan u’uyo’ob u t’aan yéetel wa ma’ bin tsa’ay u k’exik u tuukulo’obe’, chéen yaan u chíikbesik u yantal déemokraasia tu lu’umil Estados Unidos.  
Beyxan te’e súutuko’, Kamala Harrise’, máax yaan 56 u ja’abile’, tu ch’a’aj u t’aanil ti’al u beetik u yáax bíisepresiidentail Estados Unidos máax neegra yéetel indio u ch’i’ibalil, ti’al u beetik le meyajila’.
Ichil jun chan súutuk ti’ u tse’ekile’, tu k’áataj ka chan yanak u súutukil ch’eench’enkil ti’al u k’a’ajsa’al tuláakal máaxo’ob sa’at u kuxtalo’ob tu yóok’lal coronavirus te’elo’. Ts’o’ok 400 mil u túul máak kíimik tumen. 
Te’e k’iino’, ma’ táakpaj Trumpi’, máax táant u p’atik u kúuchil jala’ach. Ts’o’okole’ yéetel ba’ax úuche’, tu xot’aj 150 ja’abo’ob ti’ bix suuka’an u ts’o’oksik u beetik u jala’achil juntúul máak ti’al u yokol uláak’ juntúul. Tu jeele’, táakpaj bíisepresiidentée jóok’ xan, Mike Pence.
Táakpaj xan máax tu beetaj u demookratáa jala’achil Barack Obama yéetel Bill Clinton beyxan máax tu beetaj u réepublikaanoil jala’ach George W. Bush. 
Xak'alutskíinsa'an tumen: Sasil Sánchez Chan"
21/01/2021,La Jornada Maya,Sasil Sánchez Chan,San Francisco de Campeche,"Yáax juntéen u chíimpolta’al kamp’éel u kúuchilo’ob e’esajil Kaanpech, ikil u no’oja’an k’amiko’ob tuláakal máak","Le 8 ti’ enero máaniko’, u chíimpolalil Sello de Turismo Incluyente jk’u’ub ti’ kamp’éel kúuchilo’ob e’esajil ti’ u lu’umil Kaapnech, tumen jach meyajnajo’ob ti’al u páajtal u kóojol máaxo’ob yaan jump’éel díiskapasidaad ti’obi’. Chíimpolale’ k’u’ub tumen  Instituto Nacional de Antropología e Historia (INAH) yéetel Secretaría de Turismo (Sectur) ti’ U Jala’achil u Lu’umil Méxicoi’. Ts’a’ab ti’ u kúuchilo’ob e’esajil je’elo’oba’: Arquitectura Maya, Baluarte de la Soledad (MABS); Arqueología Maya, Fuerte de San Miguel (MAM); Arqueología Subacuática, Fuerte de San José el Alto (Marsub), yéetel Arqueología Maya del Camino Real de Hecelchakán (MAH), leti’e’ yáax kúuchilo’ob chíimpolta’an yéetel táakano’ob ichil Red de Museos ti’ u mola’ayil INAH. 
Ichil ba’ax ts’a’ab k’ajóoltbil tumen Sectur, chíimpolale’ -ku páajtal xan u k’u’ubul ti’ otelo’ob, u kúuchilo’ob ts’akyaj, kúuchilo’ob konik janal, paarke temaatiko’ob, ichil uláak’o’ob- ku jets’ik u yantal ti’ tuláakal ba’ax k’a’abéet ti’al u k’uchul máak yaan jump’éel díiskapasidaad ti’, ba’ale’ ma’ chéen lelo’ tumen “laj chuka’an u nu’ukulil ichil yéetel táankab, laj ts’a’aban u k’aaba’ ba’ali’ yéetel chuka’an u meyajil ti’al u ts’a’abal ojéeltbil ba’ax k’a’anan ti’al máaxo’ob ku bino’obi’”.  
Yóok’lal chíimpolale’, máax jo’olbesik Museos del Centro INAH Campeche, Claudia Escalante Díaz, tu ya’alaj ti’ le kamp’éel kúuchilo’ob e’esajil tu k’amajo’obe’  no’oja’anob ti’al u xíimbalta’alo’ob, “je’el máaxak ka u yóot bine’ ku páajtal u bini’ yéetel u k’a’abéetkunsik tuláakal ba’ax ts’a’aban ti’al meyaji’”, beey ts’a’ab k’ajóoltbil ti’ jump’éel k’a’aytajil ts’íib jóok’sa’ab tumen INAH.  
U meyajta’al yéetel u ts’a’abal tuláakal ba’ax k’a’abéet ti’al u chúukpajal u nu’ukulilo’obe’, káaj u beeta’al tu ja’abil 2017. Ts’a’ab ba’al ti’al u k’a’abéetkunsa’al tumen máax ma’ chuka’an wa jach ma’ sáasil u yichi’, ti’ u joolilo’ob, tu’ux ku yúuchul xíimbal yéetel ti’ tuláakal le 24 u p’éel saalas yaan ti’ u kamp’éel kúuchilo’ob e’esajil.
Ti’ le saalao’obo’ yaan u nu’ukulil tu’ux ku páajtal u xo’okol Braille, cha’ano’ob ich Lengua de Señas Mexicana (LSM), nojockíinsa’an jump’éel úuchben nu’ukul jach k’a’anan, yéetel yaan u nu’ukulil u yu’ubal ba’ax unaj u yojéelta’al yóok’lal ba’ax ku cha’anta’ali’, ti’al máaxo’ob ma’atech u xokiko’ob Braille.  
Beyxan máaxo’ob ku meyajo’ob te’elo’, ka’ansabo’ob ti’al u kanik u yojéelto’ob ba’ax unaj u beetiko’ob le ken k’uchuk wa máax yaan jump’éel díiskapasidaad ti’. Chíimpolal ts’a’abal tumen Secture’ ku xáantal ka’ap’éel ja’ab, yéetel súutmansúuutk u xíimbalta’alo’ob ti’al u yila’al láayli’ u beeta’al ba’ax unaje’. 
Walkila’ yóok’lal ba’ax ku yúuchul yéetel u pak’be’en k’oja’anil COVID-19e’ ma’ táan u meyaj nu’ukulo’ob ku ma’achalo’obi’, mix táan u majáanta’an siiyáa de rueedas, ti’al ma’ u k’i’itpajal k’oja’an.
Xak'alutskíinsa'an tumen: Sasil Sánchez Chan"
21/01/2021,Afp,Sasil Sánchez Chan,"Madrid, España",Wáak’ ba’al ti’ jump’éel kúuchil Madrid; kex óoxtúul máak kíimij,"Ka’alikil táan ka’ach u yutskíinsa’al jump’éel kaalderá ti’ jump’éel kúuchil, tu noj kaajil Madride’, wáak’ gaas yéetel táan u yúuchul meyaji’. U jo’olpóopil le kaajo’, José Luis Martínez- Almeidae’ tu ya’alaj ichil máaxo’ob kíimo’obe’ ti’ yaan juntúul ko’olel 85 u ja’abil, juntúul xiib ma’ jeets’el u ja’abil yéetel uláak’ juntúul wíinik níik ba’al yóok’ol.
Xak'alutskíinsa'an tumen: Sasil Sánchez Chan"
22/01/2021,Gabriel Graniel Herrera,Sasil Sánchez Chan,San Francisco de Campeche,Baklam,"“U Laguanil Términose’, jach uts u ti’al u baklamo’ob, ba’ale’ u k’aasile’ tumen ma’ táan u chíimpoltik u k’a’ananil le ba’alche’a’, tumen je’el bix déelfino’obe’, baklamo’obe’ unaj u chíimpolta’alo’ob beey u chíikulal le petenila’, ba’ale’ yaan kaajo’ob tu’ux láayli’ u loobilta’alo’ob, u chu’ukulo’ob yéetel kíinsa’alo’obi’”, beey tu ya’alaj Marco Antonio Rodríguez Badillo, máax táaka’an ichil Red Manglar México e Internacional.
Joaquín Robles Montes de Oca, juntúul jbioologoil ku beetik xaak’alilo’bo yóok’lal baklamo’ob yaan tu Lagunail Términose’, ku tsolik Trichechus manatuse’, je’el bix ts’a’aban u siéentifikóo k’aaba’e’, juntúul mamiiferóo sirenio, u ch’a’amaj u ch’i’ibal ti’ Trichechidae baatsil. Xíiw ku jaantik, ba’ale’ leti’e’ ríibereñailo’ob yéetel uláak’o’obe’ leti’e’ ku yantalo’ob ich ja’. 
Xak'alutskíinsa'an tumen: Sasil Sánchez Chan"
24/01/2021,Itzel Chan,Sasil Sánchez Chan,"Mérida, Yucatán",Maaya ajka’ansajo’obe’ tu patjo’oltajo’ob u nu’ukbesajil kaambal ka’alikil pak’be’en k’oja’an,"Tu lu’umil Yucatáne’, maanal ti’ mil 400 u túul ajka’ansajilo’ob ku meyajo’ob ti’ máasewal najilo’ob xook jets’a’an yaan tumen Secretaría de Educación de Yucatán (Segey) yaan, ts’o’okole’ yanchaj u tukultiko’ob yéetel u kaxtiko’ob ba’ax kéen u beeto’ob ti’al u páajtal u meyajo’ob, yóok’lal ba’ax táan u yúuchul yéetel pak’be’en k’oja’an ku máan yóok’ol kaab te’e k’iino’oba’. Le beetike’ ts’o’ok u much’iko’ob kex bulukp’éel u nu’ukulilo’ob yéetel nu’ukbesajo’ob u ti’al u ts’áako’ob xook, kex tumen yaan jayp’éel talamilo’ob uti’al. 
Juntúul ti’ le jka’ansajo’ob yanchaj u kaxtik ba’al u beete’ Alejandro Mis Can u k’aaba’, ts’o’okole’ chíimpolta’ab le ja’ab máaniko’ tumen Fundación Red Ensamble Prácticas Innovadoras, ts’o’okole’ kex tumen ojéelta’an bix yanik ba’al yéetel xoknáalo’ob yéetel ajka’ansajo’obe’ ku meyajo’ob ti’ máasewal najilo’ob xooke’, ma’ tu páajtal u beeta’al u meyaj ba’al je’el bix u beeta’al ti’ noj kaajo’ob, tu’ux séen u yantal Internet ti’ máak, beyxan u señalil raadio wa máabe’en cha’an.
Jka’ansaj Alejandroe’, chíimpolta’ab yóok’lal meyaj ku beetik tu bilingüeil najil xook “21 de Agosto”, tu chan kaajil Chan Xcail, Chichimilá, tu’ux ku ts’áab xook ba’ale’ yéetel báaxalilo’ob yéetel tu’ux ku páajtal u yila’al tumen tuláakal u xoknáalo’ob, le beetik béeychaj u ts’o’oksik ba’ax ku k’áatal ti’ ti’al le ts’aa xooko’; yóok’lal túune’ tu náajaltaj ka k’u’ubuk ti’ lalaj juntúul u xoknáalo’obe’ jump’éel tableetáa.
“Walkila’ táan in patjo’oltik jump’éel túumben meyaj ti’al u yúuchul xook yéetel ts’íib, ba’ale’ yéetel tableetáa xma’ Interneti’. Kin wilik in k’a’abéetkunsik báaxalo’ob ti’al u páajtal in we’esik ba’ax k’a’abéet ti’al beyo’ ma’ in chi’ichnakkúunsik paalal yéetel ya’abach ts’íib. Tumen le p’is k’iinil ku taala’ leti’ kéen in k’ub le tableetáas ti’ le paalalo’obo’”, tu ya’alaj jka’ansaj. 
Beey túuno’, yóok’lal le je’ela’, jka’ansaj Ricardo Enrique Cetina Flores, máax tu k’amaj xan u chíimpolalil ABC ku ts’a’abal tumen Mexicanos Primero, tu ya’alaje’ ts’o’ok u patjo’olta’al kex bulukp’éel nu’ukbesajo’ob ti’al u yila’al ma’ u p’atik u xook paalal.  
“Tak walkila’, yaan kex bulukp’éel nu’ukbesajo’ob ts’o’ok u k’a’abéetkunsa’al. Jayp’éel ti’ le je’elo’obo’ óoli’ suukili’ u k’a’abéetkunsa’al tumen uláak’ ajka’ansajo’ob. Jump’éel ti’ le je’elo’obo’ leti’e pik’il ju’un, tu’ux ku yantal u ts’a’abal le jejeláas meyajo’ob k’a’abéet u beeta’al tumen xoknáalo’ob, ts’o’okole’ ku máan t’oxbil tu yotoch lalaj paalal”, tu tsolaj.
Beyxane’ tu tsolaj uláak’ jump’éel nu’ukbesaj ku meyajti’obe’, leti’e’ ficheeros didaaktikos, ti’ lalaj jump’éel ju’une’ yaan jump’éel ba’ax k’a’abéet u beeta’ali’ ba’ale’ chéen ich báaxalil, tu’ux unaj xan u táakbesa’al u láak’o’obi’.
Cetina Florese’ tu ya’alaje’ yaan ajka’ansajo’obe’ ku patjo’oltik nu’ukbesajo’ob ti’al u meyajo’ob, ba’ale’ le je’ela’ je’el máaxak ku páajtal u beetik tumen chéen k’a’abéet u jets’ik máak ba’ax u k’áat u meyajtej, chéen ba’axe’ unaj u takbesa’al jejeláas ba’ax unaj u yila’al te’e xooko’.  
Uláak’ ba’al ku yutstal u beeta’ale’, leti’e múuch’ilo’bo meyaj, tumen ichile’ ku táakpajal ajka’ansaj, xoknáal yéetel u taataob le paalo’ wa u xoknáailo’ob preparatooria ku kaambalo’ob bix unaj u meyaj yéetel paalalo’ob tu kaajalo’obi’. 
Cetina Florese’ tu ya’alaj yaan jka’ansajo’obe’ ku yantal u p’áatalo’ob te’e kaaj tu’ux ku meyajo’ob kex ka’ap’éel k’iino’ob, tumen náach kaja’ano’ob, ts’o’okole’ ku yantal u bin u xíimbalto’ob u xoknáalo’ob tu yotocho’ob ti’al u yilko’ob ba’ax ku beetiko’ob yéetel u ts’íibo’ob.  
Kex tumen noj meyaj le táan u beeta’al tumen u ajka’ansilo’ob máasewal xook ti’ kaajo’ob tu’ux mina’an Internet mix máabe’en cha’an ti’al u yila’al u nu’ukbesajil ‘Aprende en casa’, yaan máaxo’ob ts’o’ok u beetiko’ob tuláakal ba’ax ku páajtal ti’al ma’ u ch’éenel u xook maanal ti’ 35 mil u túul paalal yéetel táankelemo’ob táakano’ob ti’ Educación Indígena, je’el bix jets’a’an tumen Segey.
pie: Yaan kex bulukp’éel nu’ukbesajo’ob ts’o’ok u k’a’abéetkunsa’al ti’al kaansaj. Te’e oochela’ juntúul chan xch’úupal kaanpechil. Oochel Fernando Eloy 
 
Este domingo 24 de noviembre, La Jornada Maya presenta el especial 24 de enero, Día Internacional de la Educación, de la mano de sus reporteros y columnistas:"
25/01/2021,La Jornada Maya,Sasil Sánchez Chan,"Cancún, Quintana Roo",Imoveqroo yaan u xaak’al ti’al u yojéeltik máakalmáak páaraderoil jach sajbe’entsil ti’al ko’olel,"U k’ajóolta’al máakalmáak u páaraderoil kiisbuuts’ jach sajbe’entsil ti’al ko’olele’, je’el bix xan u beeta’al k’áatchi’ob yóok’lal bix u yilko’ob u meyaj ti’al ko’olel yéetel u jach xo’okol jaytéen ku na’akalo’obi’, chéen jayp’éel ti’ nu’ukbesaj meyaj jts’a’ab k’ajóoltbil tumen Instituto de Movilidad de Quintana Roo (Imoveqroo) tu táan féeminista múuch’ilo’ob, ti’al beyo’ u kaxta’al u chan éemel u xookil loobilaj ku beeta’al ti’ ko’olel ich kaaj. 
Múuch’tambale’ táaka’an ichil meyajo’ob ku taal u beeta’al ti’al u ts’aatáanta’al ba’ax k’áata’ab ti’ jala’ach tumen múuch’kabilo’ob tu winalil noviembre máaniko’; ichil ba’ax k’áata’abe’ ti’ yaan “ka patjo’oltak meyaj ti’al u k’e’exel ba’ax jets’a’an ti’ a’almajt’aan yóok’lal akooso káayejeeróo yéetel ka beeta’ak xan meyaj ti’al u k’e’exel ba’al ichil Ley de Movilidad, tu’ux ka táakbesa’ak ba’ax no’ojan ti’al ko’olele yéetel ti’al xiib”.
Yóok’lal le je’elo’, máax jo’olbesik Imoveqroo, Jorge Pérez Pérez, tu beetaj jump’éel múuch’tambal ti’ Internet yéetel le múuch’kabilo’oba’ ba’ale’ beyaxn yéetel Red Feminista de Quintana Roo.
 
 
Tu súutukil táan u yúuchul meyaje’ jóok’ le tuukulo’oba’: u káajal u beeta’al nu’ukbesajo’ob ti’al u p’i’isil beyka’aj loobilaj ku yantal yóok’ol ko’olel kéen na’akak ti’ tráansportée puublikóo, beyxan u yantal mokt’aano’ob ti’al u yúuchul múul meyaj ichil mola’ayo’ob ti’al beyo’ u ts’o’oksa’al tu beel tuláakal takpool ku beeta’al kéen na’akak máak ti’ tráansportée puublikóo te’e lu’umo’, ba’ale’ ka jach ts’aatáantak ko’oleli’.
Beyxan ch’a’ab u t’aanil yaan u beeta’al k’áatchi’ob ti’al u yojéelta’al bix u meyaj ba’ax jets’a’an u ti’al ko’olel yéetel u yojéelta’al jaytéen ku na’akalo’obi’, beyxan u jach ojéelta’al jach ba’ax oora ku k’a’abéetkunsa’al kiisbuuts’ kéen máanak ti’ bejilo’ob ku biinsik yéetel tu’ux te’e ku asab úuchul loobilajil, beyxan u patjo’olta’al yéetel u beeta’al u meyaj nu’ukbesajo’ob no’oja’an ti’al ko’olel kéen na’akako’ob tráansportée puublikóo; je’el bix xan u yojéelta’al máakalmáak páaraderoilo’ob jach sajbe’entsilo’obi’, ichil uláak’ ba’alo’ob.  
Múuch’tambalo’obe’ mantats’ u beeta’alo’ob ti’al u ts’a’abal ojéeltbil ba’ax meyajilo’ob táan u bin u ch’a’ak bej yéetel ti’al xan u ma’alo’obkunsa’al tuláakal ba’ax ts’o’ok u yáax k’áata’alo’. Pérez Pérez tu jets’aj u t’aanil ti’al u jach ts’aatáantik ka beeta’ak tuláakal ba’ax ts’o’ok u je’ets’el te’e múuch’tambalo’, tu’ux táakpaj Ariadne Song,  ti’ u múuch’kabil 
Xtabay; Dulce Pat, ti’ Commaya; Yunitzilim Pedraza, ti’ Marea Verde; Liz Lugo, ti’ Siempre Unidas; Karla Rivero González, u kóomisionaada ejecutibail Atención a Víctimas del Estado de Quintana Roo; Claudia Guillemot, máax beetik u séekretaria teeknikail Plan Sin Violencia en Casa; ichil uláak’o’ob.
Xak'alutskíinsa'an tumen: Sasil Sánchez Chan"
25/01/2021,Abraham Bote Tun,Sasil Sánchez Chan,"Mérida, Yucatán","U ya’abtal najo’ob tu jáalpachil Jo’e’, sajbe’entsil ti’al u ts’aatáanta’al u ts’ook maaya chíikulalo’obo’","U nojochkíinsa’al le tu’ux ku beeta’al najo’ob tu bak’pachil u noj kaajil Jo’e’, ku beetiko’ob u p’áatal ich sajbe’entsil u ts’ook chíikulal maaya miatsil yaan te’e noj kaajo’, beey úuchik u ya’alal tumen u ajxaak’alilo’ob Instituto Nacional de Antropología e Historia (INAH) ti’ u lu’umil Yucatán.  
 Jala’acho’ob yéetel kaaje’ tu ya’alajo’obe’ unaj u beeta’al meyajo’ob ti’al u kaláanta’al úuchben kúuchil yéetel nu’ukulo’ob táan u jóok’la’aja ikil táan u beeta’al le túumben najo’obo’, ti’al beyo’ u p’ata’alo’obi’ chéen xan ti’al u k’a’ajsa’al ti’ yanchaj xan kch’i’ibali’.  
Beyxan, mola’ayo’ob beetik najo’ob yéetel jala’achile’ unaj u yáax beetiko’ob tuláakal xaak’alo’ob te’e tu’ux bíin káajsa’ak jump’éel túumben meyaj, ti’al beyo’ u páajtal u je’ets’el wa te’e k’áax tu’ux kun úuchul meyajo’ yaan wa mina’an úuchben maaya nu’ukulo’ob wa kúuchilo’ob najmal u xak’alta’al wa u líik’salo’obi’.
“U nojochkíinsa’al kaaje’ sajbe’entsil ti’al úuchben maaya ba’al ku kaxta’al te’e noj kaajo’”; beey úuchik u ya’alal tumen Luis Pantoja Díaz, máax jo’olbesik Proyecto Arqueológico Región Mérida (Parme), ku taal u beeta’al tumen Centro INAH-Yucatán.
 
 
Maanal 16 ja’abo’ob káajak u beeta’al u xaak’alil yéetel u kananil u bak’pachil u noj kaajil Jo’, tu’ux táan u bin u nojochkíinsa’al le kaajo’, tumen tak walkila’ ts’o’ok u yila’al maanal ti’ 15 u p’éel úuchben kaajo’ob, baako’ob yéetel maanal 500 p’úulo’ob yéetel maaya nu’ukulo’ob.
Ajxak’al xooke’ tu ya’alaje’ u nojochkíisa’al kaaje’ táan u “jaantik” tuláakal ba’ax ku táakal tu beel, le beetik mantats’ yaan chi’ichnakil tumen sáansamal u bin u talamtal u kaxta’al u yalabil ba’alo’ob p’ata’an tumen maaya kaaj.  
Tu ja’abil 1980e’, ku ya’alik, jáalpache’ leti’ u xuulil le noj kaajo’, ba’ale’ je’el yanik ba’al walkila’ ku páajtal u yila’al ts’o’ok u píitmáansa’al tumen tuláakal le najo’ob táan u beeta’ali’. 
Le beetike’, tu ya’alaj yéetel Parmee’ táan u kaxta’al ka béeyak u kaláanta’al ba’ax yaan, tumen kex óol talam yanik ba’al tumen mina’an taak’in yóok’lal u pak’be’en k’oja’anil COVID-19e’, tumen tu beetaj u je’elel jayp’éel meyajo’ob táan ka’ach u beeta’ali’.  
Le je’ela’, ma’ chéen tu noj kaajil Jo’ ku yúuchul, láayli’ xan beey táan u chíikpajal ti’ uláak’ noj kaajo’ob je’el bix Saki’ yéetel Izamal táan xan u bin u nojochtalo’ob.
Ajxak’al xooke’ u tsolaje’, jets’a’an ti’ a’almaj t’aan mola’ayo’obe’ unaj u bo’otiko’ob u beeta’al xaak’alo’ob tumen INAH, beyxan meyajo’ob ti’al u líiksa’al je’el ba’axak ka akxta’ak te’e tu’ux ku beeta’al najo’ob te’e noj kaajo’. Ts’o’okole’ wa ma’ táan u beeta’al je’ex unaje’, je’el u páajtal u ta’akal u poolo’obe’. Le beetike’ tu páayt’antaj mola’ayo’ob ti’al u  yokol tu poolo’ob u k’a’ananil u kaláanta’al úuchben ba’alo’ob.
Xak'alutskíinsa'an tumen: Sasil Sánchez Chan"
25/01/2021,Abraham Bote Tun,Sasil Sánchez Chan,"Mérida, Yucatán","Úuchben k’ate’, u chíikulal u k’ajla’ayil u xaak’alil úuchben miatsilo’ob: u ajxak’al xookilo’ob INAH","U Kúuchil Úuchben K’at ti’ Instituto Nacional de Antropología e Historia ti’ u lu’umil Yucatáne’, u líik’smaj u jejeláasil maaya nu’ukulo’ob yéetel le ku páajtal u yojéelta’al uláak’ ba’alo’ob yóok’lal u ch’i’ibalil le lu’uma’, tumen maanal ti’ 300 u p’éel u éestaanteilo’ob yaan, tu’ux yaan maanal ti’ 300 u p’éel nu’ukul beeta’ab tu ja’abil 100 AC, yéetel kaxta’an lu’umil Yucatán.
Xak'alutskíinsa'an tumen: Sasil Sánchez Chan"
26/01/2021,La Jornada,Sasil Sánchez Chan,Ciudad de México,Éem 6.6 por cieentoil máaxo’ob t’anik máasewal t’aan tu lu’umil México: Inegi,"Tak le ja’ab máaniko’, tu noj lu’umil Méxicoe’ yaan 126 millonesil 14 mil 24 u túul kajnáalo’obi’, beey úuuchik u ts’a’abal k’ajóoltbil tumen Instituto Nacional de Estadística y Geografía (Inegi) úuchik u meyajta’al Censo de Población y Vivienda 2020. 
Ti’ jump’éel k’a’aytjail tsikbal beeta’abe’, Julio Santaella, máax jo’olbesik mola’aye’, tu tsolaj u kaajnáalilo’ob Méxicoe’ jatsa’ano’ob beya’: 64 millonesil 540 mile’ ko’olel (51.2 por cientoil) yéetel uláak’ 61 millonesil 473 mile’ xoobo’ob (48.8 por cientoil). Yéetel le xookila’, le noj lu’uam’ ti’ ku p’áatal tu bulukt’o’olil ichil tuláakal u noj lu’umo’ob yaan yóok’ol kaab, chéen tu yáanal Japón yéetel yóok’ol Etiopía.  
Beey túuno’ jts’a’ab k’ajóoltbil u xookil máaxo’ob t’anik máasewal t’aan tak le ja’ab máaniko’ ichil tuláakal u noj lu’umil México. Xoka’abe’ yaan 7 millonesil 364 mil u túul máak, le je’ela’ ku ye’esik u 6.1 por cientoil ti’ tuláakal kajnáalo’ob yaan; ba’ale’ ku chíikbesike’, éem 6.6 por cientoil wa ku ke’etel yéetel le jaytúul máak xo’ok le ja’ab máaniko’.  
Beyxan, yáax juntéen úuchik u k’áatchi’ibta’al kaaj ti’al u yojéelta’al máaxo’ob u jets’majo’ob wa ku k’aaba’intikubáajo’ob beey áafromejikaano’ob wa áafrodeseendienteob. Tu ts’ooke’, chíikpaj yaan 2 millonesil 576 mil u túul máako’ob táaka’ano’ob te’e múuch’il kaaja’. Le je’ela’ ku taal u ye’es u 2 por cientoil tuláakal kajnáalo’ob yaan.
Beyxan ichil xaak’al beeta’abe’, ila’abe’ ichil noj lu’umo’ob tu’ux asab ya’ab kajnáalo’ob yane’ ti’ yaan Estado de México, Ciudad de México, Jalisco, Veracruz yéetel Puebla. Ka’alikil, Colima, Baja California Sur yéetel Kaanpeche’ ma’ táan u píitmáansiko’ob jump’éel milón u kajnáalilo’ob lalaj jump’éel. 
Kex tumen yanchaj u chan ch’éenel u máan yéetel u jóok’ol máak ich kaaj yóok’lal u pak’be’en k’oja’anil COVID-19e’, u lu’umil Méxicoe’ jump’éel ti’ le p’íit lu’umo’ob tu ts’o’oksaj u beetik u xookil seensóo, beyxan leti’e’ yáax lu’um tu’ux jts’a’ab ojéetbil ba’ax chíikpaji’, beey tu ya’alaj Edgar Vielma, máax jo’olbesik Estadísticas Sociodemográficas.
Xookil beeta’abe’ tu ye’esaje’, éem xan u séebil u nojochtal kaaj te’e noj lu’uma’ ti’ le ts’ook lajun ja’abo’oba’, tumen chéen 1.2 por cientoil úuchik u ya’abtal, ba’ale’ u ya’abil kajnáalo’obe’ táan u bin wa ts’o’ok u ch’íijilo’ob.  
Ka’alikil tu ja’abil 2000, u promeedioil ja’ab yaan ti’ u kajnáalilo’ob Méxicoe’ chéen 22 ja’abo’ob, ba’ale’ ti’al u ja’abil 2020e’, k’éex ti’ 29 ja’abo’ob. Beyxan éem u xookil jaytúul wíinik ku xíijil te’e lu’uma’. Ka’ache’, tu ja’abil 2000e’, u promeedioil u kuxa’an paalal ku yantal ti’ ko’olel yaan 12 yéetel maanal ti’ u ja’abile’, xoka’an beey 2.6; tu ja’abil 2010e’ náak 2.3 ba’ale’ ti’al u ja’abil 2020e’ éem tak 2.1, beey a’alabik tumen le mola’ayo’.
Xak'alutskíinsa'an tumen: Sasil Sánchez Chan"
26/01/2021,Joana Maldonado,Sasil Sánchez Chan,"Chetumal, Quintana Roo",Bona’ab u chíikulal ko’olel tu kúuchil Congreso ti’ u lu’umil QRoo,"Tu táankabil u kúuchil Congreso ti’ u lu’umil Quintana Roo, x-its’at Caltz yéetel xan u múuch’kabil Red Feminista Quintanarroense ta’aytak u ts’o’oksiko’ob u yáax boonilpak’ yéetel u chíikulal ko’olel, tumen ku tukultiko’obe’ boonilo’ob ts’a’aban ichil le kúuchilo’ chéen u muuk’ u yóol xiib yéetel p’eekil yóok’ol ko’olel chikbesa’ani’, ts’o’okole’ ma’ táan chíikbesik u muuk’il u t’aan ko’olel. Múuch’kabile’ yaan u páayt’antik uláak’ xboono’ob ti’al u nojochkíinsa’al meyaj ts’o’ok u káajsa’al. 
Xak'alutskíinsa'an tumen: Sasil Sánchez Chan"
27/01/2021,Joana Maldonado,Sasil Sánchez Chan,"Chetumal, Quintana Roo",Núup’ ka’ap’éel winal to’okok u Congresoil QRoo tumen féeministaob,"Máaxo’ob tokmajil u Congresoil le lu’uma’. Ko’olelo’ob máaxo’ob kchíimpoltik ka yanak keetil ba’atel yéetel wey bíin p’áatako’one’”, beey úuchik u ya’alik Tania Ramírez González, máax táaka’an tu múuch’kabil Siempre Unidas, úuchik u máan le 27 ti’ enero máanika’, tumen tu nup’aj ka’ap’éel winal úuchik u to’okol, ichil jets’óolalil, u Poder Legislativoil Quintana Roo. Leti’obe’ yaan u yóolo’ob tsikbal yéetel léejisladoro’ob, máaxo’ob ma’ bin u yóoto’ob tsikbal walkil jump’éel winala’.
Le 27 ti’ diciembree’ máanika’, u múuch’kabil Red Feminista Quintanarroense tu tokaj ichil jets’óolalil le kúuchila’, ti’al beyo’ u k’áatiko’ob ka bin beeta’ak ba’ax k’áata’ab ti’al u chúumukil u winalil noviembre, tu’ux ku kaxta’al ka je’ets’ek u yantal si’ipil kéen kíinsa’ak mejen xch’úupalal yéetel kéen úuchuk transfeminicidio; beyxan ka xchukulta’ak u tsikbalta’al u yantal jejeláas patjo’ol meyajo’ob ti’al u luk’sa’al u si’ipil u yéensa’al paal wa aborto; u káajsa’al meyaj ti’al u yantal u tsoolil máaxo’ob ku loobilajo’ob sexualmente; u yantal jump’éel a’almajt’aan ti’al u yantal autodefensa feminista, beyxan ka yanak a’almaj t’aan ti’al u páajtal u jóok’ol ko’olel ichil xma’ loobilajil; ke je’ets’ek Ley Ingrid, ichil uláak’ ba’alo’ob.  
Ba’ale’, tu jo’oloj ka’ap’éel winalo’obe’, máaxo’ob yano’ob ichil XVI Legislaturae’, tu’ux jo’olbesa’an Junta de Gobierno yéetel Coordinación Política (Jugocopo), ma’ u ye’eso’ob wa no’ojano’ob ti’al u yúuchul tsikbal, tumen lik’ul u k’iinil 9 ti’ diciembree’ ma’ u yóoto’ob tsikbal yéetel ko’olelo’ob yano’ob te’elo’, kex tumen máax jo’obesik múuch’il te’elo’, Gustavo Miranda, tu ya’alaj u ts’aatanta’ali’.  
Tania Ramírez, máax chíikbesik u múuch’il Siempre Unidase’ ku ya’alike’, “ma’ táan k p’atik kúuchil wa ma’ táan u yantal tsikbali’, mix táan xan k p’áatal kuxtal te’ela’, chéen k k’áat ka tsikbalta’ak ba’al, tumen máako’obe’, chéen u k’áato’ob ka xi’iko’on, ba’ale’ ti’ buka’aj k’iino’ob ts’o’ok kyantali’, ma’ táan kp’atik tak kéen je’ets’ekt je’el u chíimpolta’al ba’ax k k’áatiki’”, tu ya’alaj. 
Kex ka’anantsile’, ko’olelo’obe’ ku bin u k’e’ek’exikubáajo’ob ti’al ma’ u p’áatal tu juunal le kúuchilo’, ts’o’okole’ xot’a’an sáasil yéetel ja’, tumen Gustavo Mirandae’ ma’ bin “táan u bo’otik ka yanak mix jump’éel líik’saj t’aan”, kex tumen lelo’ ku jóok’ol ti’ ba’ax jets’a’an tumen Comisión de Derechos Humanos ti’al u kaláanta’al u kuxtalo’ob.  
Te’e winalo’obe’, ko’olelo’obe’ ts’o’ok u béeykunsik u múuch’ulo’ob yéetel secretario’ob beyxan yéetel máaxo’ob jo’olbesik mola’ayob ti’ u jala’achil le lu’umo’, tu’ux tsikbalnaj tak u jala’achil Quintana Roo, Carlos Joaquín González, ba’ale’ Poder Legislativoe’ ma’ u ye’es wa taak u meyaji’.
Xak'alutskíinsa'an tumen: Sasil Sánchez Chan"
27/01/2021,Itzel Chan,Sasil Sánchez Chan,"Mérida, Yucatán","Tu lu’umil Yucatane’, éem u xookil máaxo’ob t’anik maayat’aan: Inegi","U noj lu’umil Yucatáne’ ti’ p’aatal tu yóoxkúuchil, ichil tuláakal uláak’ u noj lu’umilo’ob Méxicoe’, tu’ux asab ya’ab máak ku t’anik máasewal t’aan, tumen maaya t’aane’ u ka’ap’éel t’aanil ku asab t’a’anal México, kex tumen éem u xookil máaxo’ob t’anik tak yóok’ol 6 puuntos porsentuaales; beyxan máaxo’ob a’alik ma’ táan u oksaj óoltiko’ob mix jump’éel religione’ ka’achajij, tumen ka’ach tu ja’abil 2010e’, u xook’ile’ k’ucha’an tak 4.8 por siientoil , ba’ale’ tka tu ja’abil 2020e’ k’uch tak 8.6 por siientoil, beey úuchik u chíikpajal ichil Resultados del Censo de Población y Vivienda 2020, jts’a’ab k’ajóoltbil tumen Instituto Nacional de Estadística y Geografía (INEGI).
 INEGIe’ tu k’a’aytaj jayp’éel k’a’anan ba’alo’ob xo’ok le ja’ab máaniko’, yóok’lale’, máax jo’olbesik mola’ay tu nojol-lak’inil le lu’uma’, Arturo Gómez Fernández, tu ya’alaje’ Yucatáne’ ti’ p’aatal tu yáanal Oaxaca yéetel Chiapas, tu’ux asab ya’ab kaaj xoka’an ku t’anik máasewal t’aan. 
K’a’anan u ya’alale’, u xookil kajnáalo’ob yaan tu lu’umil Yucatáne’ k’ucha’an tak dos millones 320 mil 898 u túul máak, ts’o’okole’ le xookil je’ela’ ku chíikbesik ya’abchaj máak wa ku ke’etel yéetel ba’ax chíikpaj tu ja’abil 2010, tumen tak te’e ja’abo’, chéen 2 millonesil máak xo’okij. 
Beey túuno’, u xookil máax ts’o’ok óoxp’éel ja’ab ti’ wa maanal, ts’o’okole’ ku t’anik mayae’, tak walkil lajun ja’abo’ob paachil tu lu’umil Yucatáne’, xoka’an ka’ach yóok’ol 544 mil 927 u túul máak, ba’ale’ walkila’, le xookila’ éemij, chéen náak 525 mil 92 u túul máak.  
Wa ku ya’alpajal beey porcentajee’, ti’al u ja’abil 2010e’, máaxo’ob t’anik maayae’ k’ucha’an tak 29.6 por siiento, ba’ale’ walkila’ chéen 23.7 por siiento yaan. 
Ichil tuláakal u lu’umil Méxicoe’, náhuatle’ leti’e’ t’aan asab ya’ab u t’a’analo’, tumen maanal jump’éel millón 500 mil u túul máak t’anik, tu yáanale’, ti’ yaan maayai’, tumen maanal ti’ 780 mil máako’ob t’anik, beey jets’a’an tumen INEGI.  
Yóok’lal máaxo’ob ku chíimpoltiko’ob máasewal máako’obe’, tu lu’umil Yucatáne’, xo’ok 983 mil 257 u túul máak, ichil xiib yéetel ko’olel. Ba’ale’ yóok’lal le je’ela’, mola’aye’ tu sáasilkunsaje’ ku na’atal beey máasewal máake’, tuláakal máax jo’olbesik jump’éel naj, u yíicham wa u yantane’ yéetel u paalalilo’obe’,  tu ya’alajo’ob ku t’aniko’ob je’el ba’axak máasewal t’aanile’.  
Beey túuno’, yaan junjaats máako’obe’ tu ya’alaj ku chíimpoltukubáajo’ob beey áafromexicana wa áafrodescendiente, leti’obe’ ku chíikbesiko’ob 69 mil 599 u túul máak. 
Uláak’ ba’al chíikpaje’, leti’e’ máaxo’ob ku oksajóoltiko’ob je’el ba’axak relijione’, tumen éem u xokil katolikóo máako’ob, tumen ka’ache’ yaan 79.5 por siiento, ba’ale’ walkila’ chéen 74.3 por siiento yaan, kex tumen tuláakal u xookile’ k’ucha’an tak jump’éel millón 724 mil 57 katolikóo máak. 
Xak'alutskíinsa'an tumen: Sasil Sánchez Chan"
27/01/2021,La Jornada Maya,Sasil Sánchez Chan,"Mérida, Yucatán",Chaay: xíiw ma’ táan uki’iki’ k’a’abéetkunsa’al te’e lu’uma’,"Chaaye’, jump’éel xíiw ma’ táan u jach k’a’abéetkunsa’al je’el bix unaje’, beey úuchik u ya’alik jcheef Alberto Lavalle, ts’o’okole’ tu tsikbaltaje’ yaan jayp’éel janalo’ob suuk u beeta’ale’, tu’ux ku ts’a’abal chaay ka’achi’, ba’ale’ walkila’ ma’ táan u beeta’alo’obi’, je’el bix ts’otbilchaay. Chéen ba’axe’ walkila’, táan u yantal junjaats cheefo’obe’ táan u k’a’abéetkunsiko’ob chaay ti’al u beetiko’ob uláak’ ba’alo’ob, je’el bix u eladoil chaay xa’ak’tan yéetel uláak’ u yich che’ob, ts’o’okole’ tak u ja’il káaltal beeta’an yéetel chaay.   
Chefo’obe’ ku beetiko’ob uláak’ janalo’ob je’el bix chaay xa’ak’tan yéetel keeso de booláa. Walkila’, chaaye’ jump’éel xíiw ki’ u yu’ubal tumen xíinximbal máako’ob, beyxan jach ma’alob ti’al u beeta’al ki’iki janalo’obi’, ku ya’alik cheef. Ts’o’okole’, chaaye’ kéet yanik yéetel éespinaaka, tumen óoli’ beey u xíiwilo’.  
U séeba’anil u kuxtal kaaj yéetel u k’éexel beyka’aj u nojochil u yotoch wíinike’, chéen jayp’éel ti’ le ba’alo’ob beetik u ch’éenel u jaanta’al chaay, “u nojochtal nojkaajo’ob tu lu’umil Yucatáne’, tu xu’ulsaj u soolar máak tu’ux ku pa’ak’al chaay ka’achili’, ts’o’okole’ walkila’, mix táan u yantal u súutukil u chakik máak u yo’och”.  
Xak'alutskíinsa'an tumen: Sasil Sánchez Chan"
28/01/2021,Joana Maldonado,Sasil Sánchez Chan,"Chetumal, Quintana Roo",Díiputado’obe’ tu tu’ubsajo’ob mokt’aan je’ets’ij: Red Feminista Quintanarroense,"U XVI Legislaturail ti’ u Congresoil Quintana Roo ma’ u ts’áamaj u yóol ti’al ka yanak tsikbal yéetel ti’al u yila’al bix je’el u páajtal u yúuchul meyaj, beey úuchik u ya’alik máaxo’ob táaka’an ichil Red Feminista Quintanarroense, ka’aj núup’ ka’ap’éel winalo’ob úuchik u to’okol u Congresoil Quintana Roo.  
Ichil k’a’aytajil tsikbal beeta’abe’, a’alabe’, kex tumen díiputaado’obe’ tu jets’ajo’ob u k’iinil meyaj ti’al u xak’alta’al ba’axo’ob patjo’olmeyajil táan u tukulta’al ti’al u yéensa’al paale’, ma’ yanak mixjump’éel meyaj tu yóok’lal, yéetel ts’o’ok tak u jets’iko’ob jayp’éel k’iin tu’ux ku xo’ot’ol meyaj, kex tumen u kúuchil Congreso yéetel tak u jeel kúuchil yaanti’obe’ ti’ p’aatalo’ob te’e noojolo’, tumen te’elo’ láayli’ k’aank’an yanik semaforóo. 
U díiputadoilo’ob XVI Legislaturae’ ma’ xan u táakbeso’ob uláak’ tuukulmeyajo’ob ichil le bolonp’éel ts’o’ok u yáax k’u’ubul te’e tsoolts’íibil k’u’ub ti’ u jala’achil le lu’umo’, Carlos Joaquín, yéetel unaj u xak’alta’al tumen Legislativo.
 
 
“Bejla’e’ ku chúukpajal ka’ap’éel winal to’okok u Congresoil Quintana Roo tumen  múuch’kabilo’ob táaka’ano’ob ichil Red Feminista Quintanarroense, ts’o’okole’ kex to’one’ mantats’ je’el k-óotik tsikbale’, díiputado’obe’ ma’ u ts’áamaj u yóolo’ob ti’al ka úuchuk yéetel ti’al ka je’ets’ek meyaj unaj u beeta’al yóok’lal le lajunp’éel ba’alo’ob k’u’ub tumen múuch’kabil tu winalil noviembre ti’ u ja’abil 2020, tuláakal ba’ax k’áata’abe’ ti’al u yutsil xch’úupalal yéetel ko’olel ti’ u lu’umil Quintana Roo, ti’al ma’ u loobilta’alo’ob yéetel ti’al u chíimpolta’al u páajtalilo’ob”, tu ya’alajo’ob.  
Beyxan núup’ 37 k’iino’ob úuchik xan u xo’ot’ol sáasil yéetel ja’ te’e kúuchilo’, kex tumen táan u tse’elel páajtalil unaj u yantal ti’ob ti’al u líik’sik u t’aano’ob.  
“Ti’al 21 ti’ diciembre ka’aj xóot’ sáasil yéetel ja’ tu kúuchil Congreso, ts’o’okole’ le je’elo’ ku loobiltik k páajtalil ti’al k líik’sik t’aan, ts’o’okole’ ma’ xan táan u páajtal u kaláanta’al u toj óolal xch’úupalal yéetel ko’olel ku táakpajalo’ob xani’, kex tumen talam yanik ba’al yóok’lal u pak’be’en k’oja’anil COVID-19 ikil u bin u ya’abta’al máak ku k’oja’antal ichil tuláakal u noj lu’umil México”, tu tsikbaltajo’ob. 
Beyxan tu ya’alajo’ob tuka’atéene’, máax jo’olbesik Junta de Gobierno y Coordinación Política, Gustavo Miranda García, chéen ku péektsiltik ti’ redes sosiiales p’eekil yéetel péech’óolal yóok’ol máaxo’ob ku ba’atel yóok’lal u páajtalilo’ob wíinik.   
Xak'alutskíinsa'an tumen: Sasil Sánchez Chan"
28/01/2021,Joana Maldonado,Sasil Sánchez Chan,"Chetumal, Quintana Roo",Talam u jets’ik máak áafrodeseendienteil wa ku péech’óolta’al kaaj yóok’lal u ch’i’ibal,"U k’ajla’ayil yéetel u ch’i’ibalil áafrikaana yéetel áafrodeseendiente miatsile’ láayli’ ma’ táan u chíibesa’ali’, beey úuchik u ya’alik x-xak’al xook Citlali Queca Reyna, úuchik u máan u k’iinil Día Mundial de la Cultura Africana y de las Personas Afrodescendientes. Ichil ba’ax chíikpaj ti’ u xookil Censo de Población 2020, beeta’ab tumen u mola’ayil Instituo Nacional de Estadística y Geografía (INEGI), tu lu’umil Quintana Rooe’ chíikpaj kajnáalo’ob ku chíimpoltikubáajo’ob beey áafroameerikana wa áafrodeseendientee’ k’ucha’an tak 2.8 por siientoil ti’ tuláakal kajnáalo’ob yaan. 
Le 24 ti’ enero máanika’, máan u k’iinil Día Mundiall de la Cultura Africana y de los Afrodescendientes, je’ets’ tumen Naciones Unidas tu ja’abil 2019, ts’o’okole’ yóok’lal le k’iina’ Comisión de los Derechos Humanos ti’ u lu’umil Quintana Rooe’ tu beetaj jump’éel nojoch tse’ek beeta’ab tumen u x-xak’al xookil áantropología Quecha Reyna.
X-xak’al xooke’ tu ya’alaje’, péech’óolal yóok’lal u ch’i’ibal máake’ ku beetik u jach talamtal u chíimpoltik máak áafrodeseendiente ch’i’ibalil. “Talam u chíimpoltikubáaj máak beyo’ wa úuch yanak u jejeláasil péech’óolalo’ob tu bak’pach u ch’i’ibalil (...) tumen jach aal u kuuch le je’elo’ tumen ku tu’ubsa’al u k’a’ananil ba’alo’ob u p’atmaj miaatsil ti’ kaaj”, tu ya’alaj. 
 
 
Tu lu’umil Quintana Rooe’, u xookil Censo 2020 beeta’ab tumen INEGIe’ tu chíikbesaje’ yaan 52 mil 264 u túul máako’ob ku chíimpoltikubáajo’ob beey áafroameerikana wa áafrodeseendientes; leti’obe’ u 2.8 por siientoil kaaj; u 51.6 por siientoile’ xiib yéetel u 48.4 por siientoile’ ko’olel. U ja’abilo’obe’ ti’ yaan cihil 25 yéetel 29. 
X-xak’al xooke’ ti’ ku meyaj xan tu noj najil xook Universidad Nacional Autónoma de México (UNAM) tu tsikbaltaj bix yanik áafrodeseendiente ch’i’ibal tu lu’umil México yéetel u k’a’ananil úuchik u laj yantal noj lu’umo’ob. Tu ya’alaje’, kex tumen chéen u ka’atéenil u k’iimbesa’al le noj k’iina’, yanchaj u yáax je’ets’el nojts’íib ti’al u jeel líik’sa’al u miatsil África tu ja’abil 2006, ts’o’okole’ mokt’anta’ab tumen u nojochilo’ob nojlu’umo’ob yéetel u jala’achilo’ob Unión Africana.  
“Nojmeyajo’ob káaj u beeta’al tu bak’pachile’ ku beetik u núup’ul áafrikano Noj Lu’umo’ob yéetel uláak’ kóontineenteob ti’al u yila’al ka ch’éejsa’ak péech’óolal yéetel tuukulo’ob jets’a’an tu yóok’ol le máako’oba’, tumen u kuxtalo’obe’ t’uubul ichil palitsil lik’ul u siigloil XV”, tu ya’alaj.
“K’a’anan u chíikbesa’al kaaj síij ichil u puksi’ik’al áafrikaanoil ch’i’ibal, ka kéet yanak yéetel máasewal kaajo’ob; u k’iimbesa’al wa ba’axe’ ku je’ets’el ti’al u k’a’ajsa’al ba’ax yaj, ti’al u chíikbesa’al najmal u beta’al ya’ab meyaj láayli’, ts’o’okole’ le je’elo’ ku beetik u yantal k tukultik ba’ax ma’ k-ojeli’ yéetel ba’ax k’a’anan ti’al u tse’elel k’aasil tuukulo’ob yóok’lal”, tu ya’alaj.
Xak'alutskíinsa'an tumen: Sasil Sánchez Chan"
28/01/2021,Ap,Sasil Sánchez Chan,"Berlín, Alemania",Ts’o’ok 76 ja’abo’ob xu’uluk u kiinsajtáambalil Auschwitz,"76 ja’abo’ob paachile’, ch’a’ak’ata’ab k’áax tu’ux ku mu’uch’ul nazio’ob ti’al u kíinsa’alo’ob Auschwitz; u ya’abil máaxo’ob béeychaj u kuxtalo’ob kex oksa’abo’ob te’e ka’acho’, yaan ichil 80 yéetel 90 u ja’abilo’ob walkila’.
Yóok’lale’ papa Franciscoe’ tu ya’alaj jach k’a’anan u k’ajsa’al mantats’ ba’ax úuch yéetel Holocausto “tumen ba’alo’ob je’el bix le je’elo’, je’el u ka’a úuchule’”.
Xak'alutskíinsa'an tumen: Sasil Sánchez Chan"
29/01/2021,Itzel Chan,Sasil Sánchez Chan,"Mérida, Yucatán",K’aank’an semaafróo QRooe’ ku xot’ik meyaj ti’ kolnáalo’ob,"Kolnáalo’ob ti’ u lu’umil Yucatáne’, ts’o’ok ka’ach u béeykunsik u náats’alo’ob meyaj ti’ otelo’ob yéetel kúuchilo’ob janal ti’ u lu’umil Quintana Roo, ikil u béeytal u k’ujsik ba’ax ku pak’iko’ob tak te’elo’, je’el bix i’inajo’ob, u yich che’ob, ichil uláak’ ba’alo’ob, chéen ba’axe’, úuchik u je’ets’el k’aank’an semaaforóo te’ lu’umo’, ma’ béeyak u ka’ úuchul meyaj beyo’. 
Ichil u múuch’il Múul Meyaje’, yaan 90 u p’éel baatsilo’ob, chúukbesa’an kex tumen 360 u túul máako’ob ti’ jayp’éel u méek’tankajilo’ob Yucatán, je’el bix Saki’, Peto, Acanceh, Halachó yéetel Maxcanú. Chéen ba’axe’ yóok’lal pak’be’en k’oja’ane’ ts’o’ok u beetik u jach talamtal ba’al u ti’alo’ob, tumen ka’ach mina’an COVID-19e’, ts’o’okoli’ u yantal otelo’ob yéetel kúuchilo’ob janal Quintana Roo u k’áat ka’ach u mano’ob u jejeláasil ba’alo’ob ku meyajtiko’ob Yucatán.  
Tu méek’tankaajil Tulum ku asab k’áata’al ka’ach ba’al manbil. “Ka’ache’ k-meyaj yéetel u jejeláasil kúuchilo’ob janal, ts’o’okole’ walkil junja’abe’, ku k’áata’al ba’al manbil tumen u kúuchilo’ob koonik janal yéetel otelo’ob, ba’ale’ úuchik u je’ets’el k’ank’an semaaforóo yanchaj u xóot’ol meyaj yaan ka’achij tumen ku ya’aliko’ob to’one’ ma’ ya’ab máak ku k’uchul xíimbal te’elo’”, beey úuchik u ya’alik Amir Tun Molina, máax jo’olbesik múuch’il. 
Tun Molinae’ tu ya’alaje’, yukatekoil kolnáalo’obe’ ts’o’ok u káajal u chi’ichnaktalo’ob tumen, yáaxe’ ts’o’ok u xóot’ol koonol ku beetiko’ob ka’achij, ts’o’okole’ koonol xan ku beetiko’ob Yucatáne’ láayli’ ema’ane’.  
 
 
“Wey Yucatánae’, yaan jaytúul kolnáalo’ob ts’o’ok u béeykunsik u koniko’ob jayp’éel ba’alo’ob ti’ kúuchil yaan yóok’ol u bejil 45 ichil 58 yéetel 60, tu tséel Santa Ana, tumen máaxo’ob manik u ya’abil ba’alo’obe’ táanxel máako’ob yéetel ajxíinximbalo’ob, chéen ba’axe’ walkila’ ma’ jach táaj yano’obi’”, tu ya’alaj.  
Beyxan tu ya’alaje’, ts’o’ok ka’ach u béeykunsiko’ob ka yanak kex jo’op’éel kúuchilo’ob janal ti’ u K’íiwikil u nojkaajil Jo’, tu’ux ku ma’anal ti’ob u jejeláasil ba’alo’ob, je’el bix waaj, u bak’el k’éek’en, ta’ap’, bu’ul, k’úum, sikil, ichil uláak’ ba’alo’ob.  
Ba’ale’ yaan xan junjaats kolnáalo’obe’ ma’ k’uchuko’ob te’e kúuchil naats’ yanik Santa Anao’, tumen ba’ax ku koniko’obe’ jach ma’ táan u ma’anali’; ba’alo’ob je’el bix ch’ujuko’ob.  
Amir Tune’, yu ya’alaj ka’ach ku beeta’al cha’ano’obe’, ku yantal u páajtalil ti’ kolnáalo’ob u k’ajóoltik uláak’ máako’ob je’el u maniko’ob ba’ax ku koniko’obi’, tumen ichil jump’éel ja’abe’ ku beeta’al kex jo’op’éel wa ukp’éel u téenal. 
Wa ku yantal wa máax taak u manik wa ba’ax ti’ máaxo’ob táakbesa’an ichil Múul Meyaje’, je’el u páajtal u yúuchul t’aan ti’ 99 97 43 92 26.
Xak'alutskíinsa'an tumen: Sasil Sánchez Chan"
29/01/2021,Abraham Bote Tun,Sasil Sánchez Chan,"Mérida, Yucatán","Yucatáne’, yáax lu’um tu’ux kóoj máak ti’al u náachtal ti’ loobilajil wa sajbe’entsil kuxtal","U lu’umil Yucatáne’ ti’ yaan tu’ yáax kúuchil ichil le lu’umo’ob tu’ux ku asab kóojol táaxelil máak ikil u kaxtik u náachtal ti’ loobilajil yéetel sajbe’entsil kuxtal, tumen u xookile’ k’ucha’an tak 12.9 por siiento, tu yáanale’ ti’ yaan Querétaro tu’ux xoka’an 8 por siiento yéetel Hidalgo tu’ux yana 7 por siiento, beey úuchik u chíikpajal ichil u xookil Censo de Población y Vivienda 2020, beeta’ab tumen Instituto Nacional de Estadística y Geografía (Inegi).   
Yóok’lale’ le je’ela’, je’el bix chíikpaj te’e xookili’, ichil u ja’abil 2015 tak u ja’abil 2020, kóoj tu lu’umil Yucatán kex 18 mil 400 u túul máak.  
Tu ts’ook tsoolil jóok’sa’abe’, ti’ yaan u lu’umilo’on Sinaloa, Guanajuato yéetel Guerrero, tumen ojéela’an te’elo’ yaan kriimen organisadóo yéetel drooga.  
 
 
Beey túuno’, te’e xookilo’ chíikpaje’, ku yantal máak ku p’atik lu’um tu’ux kuxa’an ka’ach ti’ u lu’umil México ku yúuchul tumen wíinike’ ku suut yiknal u láak’o’ob; xookil yóok’lal le je’ela’ ku chíikbesik u 45.5 por siientoil; ts’o’okole’ ku yúuchul yóok’lal meyaj, tumen xooke’ k’ucha’an tak 28.8 por siientoil; yóok’lal xooke’, xoka’ab 6.7 por siiento, yéetel yóok’lal loobilaj yéetel sajbe’entsil kuxtale’, xoka’ab 4 por siiento. 
Tu lu’umil Yucatáne’, ichil u ja’abil 2915 tak 2020e’, k’uch 42 mil 842 u túul máaki’, u ya’abil le je’elo’obo’ tu beetaj ti’al u yilik u láak’o’ob, 48 mil 562 (33 por siiento), yéetel uláak’ 18 mil 448 u túul máake’, k’uch tumen sajbe’entsil tu’ux yanik ka’achij, u 12.9 por siientoil.  
Ka’alikile’, ichil u ja’abil 2010 tak 2020, u k’uchul táanxelil múuch’il wa máako’obe’, maanal ti’ 70 por siiento úuchik u ya’abtal; ichil lajun ja’abo’ob túune’, k’uch 113 mil 555 máako’ob ti’ uláak’ u noj lu’umilo’ob yóok’ol kaab.  
Beyxano’, u bin máak kajtal ti’ uláak’ baantail le noj lu’umo’, chéen k’uch tak 1.5 por siiento láayli’ te’e ja’abo’obo’. Yanchaj xan kex 4 mil 542 u túul yukatekoilo’ob jóok’o’ob ti’ u lu’umil Yucatán ichil u 2010 tak 2020.  
Ba’ale’ unaj xan u ya’alale’, u jala’achil u lu’umil Yucatáne’, Mauricio Vila Dosal, tu ya’alaje’ le lu’uma’ tu p’áat tu yáax kúuchil ichil u xookil jets’ óolal 2020, ts’o’okole’ ts’o’ok xan u máansik kamp’éel ja’abo’ob tu’ux mina’an ba’atel wa xwo’okinil tu lu’umil ichil tuláakal u noj lu’umilo’ob México.  
Ichil le ts’ook lajun ja’abo’oba’, yanchaj kex 863 mil 476 u túul máak péeknaj ichil u lu’umil México, bin ti’ jump’éel noj lu’umil ti’al u bin ti’ uláak’ jump’éel, ti’al u náachtal ti’ loobilajil wa ti’ sajbe’entsil kuxtal, beey chíikpaj ichil Censo 2020 beeta’ab tumen Inegi.
Xak'alutskíinsa'an tumen: Sasil Sánchez Chan"
29/01/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ma'ax yéetel baats',"U ya’abach yich che’il yaan k’ab che’, le bix u máan k’iin yéetel u jach p’íitil u chu’ukul ba’alche’ tumen uláak’ ba’alchee’, ku beetik u yantal u jach ma’alo’obil k’áax ti’al u kuxtal ma’axo’ob ti’ u péetlu’umil Yucatán, ts’o’okole’ kex tumen ts’o’ok u jéets’el u t’aanil sajbe’entsil yanik u ch’éejelo’obi’, yaan ka’anal k’áaxo’ob kaláanta’al ti’al u páajtal u kuxtalo’ob náach ti’ tuláakal ba’ax loobiltik wa kíinsik. 
“U kuxtal ma’axo’obe’ jach táaj yaan ba’al u yil yéetel ka yanak u yo’och, k’áaxo’ob tu’ux ka páatak u yantalo’obi’, je’el bix le yano’ob ti’ u péetlu’umil Yucatán, jach no’ojantako’ob ti’al u tséentikubáajo’ob; ku jaantiko’ob ya’, wayúum, ichil uláak’ ba’alo’ob”, beey úuchik u tsikbaltik jbioologóo Arturo Bayona, juntúul u ajkaansajil Instituto Tecnológico Superior ti’ u nojkaajil Felipe Carrillo Puerto, yéetel máax jo’olbesik xan Museo Casa de la Naturaleza.  
Kúuchilo’ob je’el bix Punta Laguna yéetel Cobá, tu méek’tankaajil Tulum yéetel u kajtalil El Ramonal, tu kanank’áaxil Sian Ka’an, ichil uláak’o’obe’, u yotoch le ka’ap’éel jejeláasil ba’alche’ila’: ma’ax (Ateles fusciceps) yéetel baats’ (Alouatta pigra). 
Ma’axe’, ku ya’alik jkaansaj, leti’e’ suuk u yantalo’, “che’ejlakil” u yóol, ts’o’okole’ yaan kúuchil u ti’al ichil Sian Ka’an, ka’alikil baatse’ maas chan jeets’el u yóol, ba’ale’ jach suuk u yawat ti’al u chíikbesik tu’ux ku náakal u yuumil k’áax uti’al. 
Xak'alutskíinsa'an tumen: Sasil Sánchez Chan"
01/02/2021,Abraham Bote Tun,Sasil Sánchez Chan,"Mérida, Yucatán","Beeta’ab u yáax múuch’il ko’olel ku báaxtik Pok Ta Pok, tu kaajil Tahdzibichén","Tu lu’umil Yucatáne’ láayli’ u báaxta’al Pok Ta Pok. U kajnáalilo’ob Tahdzibichéne’, tu noojolil u noj kaajil Jo’e’, ku báaxtiko’obi’; te’e k’iino’oba’ yanchaj ko’olelo’ob yéetel xch’úupalalo’ob tu tsáaj u kanik u báaxto’ob, le beetike’ tu beetajo’ob u yáax múuch’il ko’olel ku báaxalo’obi’; ku kaambalo’ob yéetel ku tso’olol u nu’ukil ti’ob tumen Carlos Chica Bacab, máax pata’an u k’aaba’ beey “Monchi”.
Tak beorae’, te’e múuch’il báaxala’ táaka’an waktúul xch’úupalal yaan u ja’abil ichil 14 yéetel 21, ba’ale’ táan u páa’tiko’ob ka yanak uláak’ ka táakpajaki’, tumen u tuukulile’ ka béeyak u beeta’al u keetil báaxal ko’olel Pok Ta Pok te’e lu’uma’.
Ma’ili’ káajak u báaxalo’obe’, xch’úupalalo’obe’ ku bonik u táan u yicho’ob, u k’abo’ob yéetel u muuk’il u yooko’ob, leti’ob beetik je’el bix u tukultiko’obe’ wa ku ts’áako’ob je’el bix u ts’áamajil le úuchben maayaobo’; ku ts’áak u xk’éewel eexo’ob, ts’o’okole’ yóok’ole’ ku ts’áako’ob jump’éel sak nook’ yéetel uláak’ jump’éel yaan u boonil. Sáansamal u báaxalo’ob ichil jump’éel wa óoxp’éel ooraob.
 
 
Ku tseliko’ob tuukul ts’a’abak yóok’lal máax unaj u báaxtiko’ob le je’ela’, tumen ku chíikbesiko’ob yaan u muuk’o’ob yéetel u na’ato’ob ti’al u báaxalo’ob je’el bix u beetik xiibo’ob, ts’o’okole’ yaan k’iine’ ku píitmáansik tak xiibo’ob, jujump’íitil u bin u no’ojantal u báaxalo’ob. Xiibo’obe’ ma’ xan táan u p’atiko’ob paachil, ku táakbesiko’ob.  
Amagoso Álvarez Cambrano, máax yaan 15 u ja’abile’, taakchaj u báaxtik Pok Ta Pok walkil óoxp’éel ja’abo’ob, úuchik u beeta’al u múuch’il báaxal xiibo’ob tu kaajal, ba’ale’ tumen chéen nojoch máako’ob yaan ka’ache’ ma’ béeychaj u táakpajali’, ba’ale’ káax u k’as báaxtik yéetel mejen paalal. 
Ka’aj máan k’iine’ tu beetaj jump’éel u múuch’il mejen paalal, ka ka’a bin u k’áat tu le máax ku ka’ansiko’obo’, ba’axten ma’ táan u beeta’al jump’éel u múuch’il ko’olel. Beey úuchik u t’a’anal uláak’ xch’úupalal, ts’o’okole’ walkila’ ts’o’ok u náakal waktúulo’obi’. 
Alejandra Chi Chane’, 21 u ja’abil, ts’o’okole’ láayli’ xan u báaxali’. Náats’ u kanej tumen u yíichame’ táaka’an ichil u múuch’il xiibo’ob ts’o’okole’ ku jach cha’antik bix u báaxal ka’achij, le beetik xan utschaj tu yiche’ ka káaj u k’olik wóolis ba’ale’ yaj u yu’ubik. Leti’e’ ku tsikbaltike’ yaan xiibo’ob ma’ táan u cha’ak u báaxal ko’olel tumen saajak u loobilta’alo’ob wa tumen ku tukultiko’ob ma’ no’ojano’ob u ti’ali’, ba’ale’ leti’obe’ ma’ táan u yu’ubiko’ob ba’ax ku ya’alal tu yóok’lalo’ob, tumen táan u beetiko’ob ba’ax uts tu yicho’ob. 
Te’e kaajo’ yaan kex 30 u túul máako’ob, ichil xiib, ko’olel yéetel paalal ku báatiko’obi’, tumen u tuukulo’obe’ ka bin u ts’aatáanto’ob maaya miatsil ichil máaxo’ob tu bin u líik’ilo’ob. Wóolis ku k’a’abéetkunsiko’ob ti’al u báaxalo’obe’ ichil 3 yéetel 5 kilos u aalil.
Xak'alutskíinsa'an tumen: Sasil Sánchez Chan"
01/02/2021,Joana Maldonado,Sasil Sánchez Chan,"Chetumal, Quintana Roo","Chéen ikil 'u ya’alik' u báaxtiko’ob kóochak’ wóole’, ku líik’sa’al u yóol xch’úupalal ti’al u beetik ba’ax u k’áat tu kuxtal","Chéen ikil “u ya’alik” táan u báaxtiko’ob kóochak’ wóolise’, u múuch’kabil Chicas Unidas-Girls United FA México táan u kaxtik u péektsiltik u ts’áak u muuk’il u yóol yéetel u yantal kéet kuxtal ichil xiib yéetel ko’olel tu méek’tankaajilo’ob u noojlil Quintana Roo, ikil u ts’áak tu’ux u yantal xch’úupalal yéetel ko’olel. 
Múuch’kabile’ ku meyaj tu kaajilo’ob Bacalar, José María Morelos yéetel Othón P. Blanco, ts’o’okole’ ts’o’ok kamp’éel ja’ab káajak u meyaj; yáaxe’ chéen beey kluub déeportibóo ku meyaj ti’al u ka’ansik ko’olel báaxal, ba’ale’ ku meyaj xan ti’al xan u ye’esik nu’ukbesjo’ob tu’ux ku péektsilta’al kéet kuxtal ichil xiib yéetel ko’olel te’e kaajo’obo’.  
 
 
Chicas Unidas-Girls United FA México ku meyaj ti’al u tóoch’tik ba’ax no’ojan ti’ xch’úupalal yéetel ko’olel, ti’al u náachkunsik u tuukulo’ob yéetel u báaxalil deportée, ba’ale’ beyxan ti’ uláak’ ba’alo’ob, ti’al beyo’ tu paachil k’iine’ u chíikpajal tu kaajalo’obi’.  
Ti’ k’áatchi’ tsikbal tu beetaj Calatayud Martínez yéetel La Jornada Mayae’, tu tsikbaltaj u yutsil ku taasik tu kuxtal paalal u beetik uláak’ ba’alo’ob ma’ táaka’an ti’ ba’ax ku beetik tu xooko’obi’. “Ikil kkaxtik kbeetik u yantal no’ojan kúuchil ti’al xch’úupalalo’obe’, knáats’al ktsilbalt uláak’ ba’alo’ob talam u tsikbalta’al”; je’el bix sexualidad, k’ooja’an yéetel uláak’ ba’alo’ob k’a’anan u ti’alo’ob. 
Múuch’kabile’ ku meyaj yéetel xch’úupalal yéetel xlo’obayen paalal ichil 5 tak 18 u ja’abil. Yéetel u nu’ukbesajil 
e’, múuch’kabile’ táan u ka’ansik lajuntúul xch’úupalal, tu’ux lalaj juntúule’ u jets’maj ba’ax u k’áat u béeykunsej. Múuch’kabile’ áanta’an tumen pribaadóo mola’ayo’ob, beyxan ku mu’uch’ul taak’in ti’al u páajtal u meyaj, ba’ale’ leti’obe’ ku kaxtiko’ob xan wa bajux ti’al u páajtal u yáantajo’ob xma’ bo’olili’.
Xak'alutskíinsa'an tumen: Sasil Sánchez Chan"
02/02/2021,Jairo Magaña,Sasil Sánchez Chan,Kaanpech,Jkon bak’o’obe’ ku ya’aliko’obe’ tu’ubsa’an u máank’inal u ko’olebil Candelaria,"Kex tumen ts’o’ok u jach u náats’al u k’iinil u ko’olebil Candelaria tu’ux suuk u jach jaantal táamalie’, jkon bak’o’ob ti’ u méerkadoil Pedro Sainz de Barandae’ tu ya’alajo’obe’, koonol tu beetajo’ob te’e k’iinako’obe’ ma’ nonojchajij, kex tumen yanchaj máax tu jóok’saj u chan muñeekoil ka’aj xo’ot u waajil Reyes; láayli’ xaan beey úuchik ti’ xkon juuch’o’ob, tumen tu ya’alajo’obe’ ma’ xan ya’abchaj u koonolo’obi’.  
Leti’obe’ jump’éelili’ ba’ax ku ya’aliko’obi’: “Ma’ tko’ojkíinsaj u tojol ba’ax kkoniki’, t-ilaj bix ktáakal tu beel máaxo’ob ku maan ti’al ma’ u yilko’ob u talamil yóok’lal ba’ax ku yúuchul yéetel pak’be’en k’oja’an te’e kaajo’, tumen mina’an taak’il”, beey úuchik u ya’alik xunáan Candelaria, juntúul u kajnáalil Tenabo, máax ku kóojol sáansamal ja’atskab k’iin tak Pedro Sainz ti’al u konik juuch’.  
Talamile’ láayli’ leti’e’ yaan ka’acho’, “ku ko’ojtal u taasalto’on ba’ax kkonik, u bak’el k’éek’en, wakax wa kaax tumen Yucatán u laj taasal (...) lalaj winal u p’íittal le bajux knáajaltik ti’ ba’ax kkonik, ba’ale’ wa kkonik kex jump’íit ba’al yaanto’one’ wa kk’alik kúuchil tu’ux kkonool yéetel kp’atik ti’ máaxo’ob taasik tumen leti’ u k’áato’ob”, beey tu ya’alaj yuum Beto, juntúul jkon bak’ maanal 30 ja’abo’ob jo’opok u koonol.
 
 
Tu ka’atúulalo’obe’ tu ya’alajo’obe’ ma’ xan jach koonolnajo’ob kex tumen naats’ yanik ka’ach u k’iinil u ko’olebil Candelaria, ts’o’okole’ óoli’ je’el ba’axak koonole’, beyo’. Tu ka’atúulalo’obe’ tu ya’alajo’ob úuch beyo’, yáaxe’ yóok’lal pak’be’en k’oja’an yaan te’e k’iino’oba’, ts’o’okole’ tu lu’umil Kaanpeche’ láayli’ xan yaan le k’oja’ano’; uláak’ ba’ale’, leti’ úuchik u je’elsa’al meyaj yóok’lal le noj k’iino’, chéen ba’axe’ wíinike’ binij, le beetik ma’ jach koonolnajo’obi’.  
Il a wil tuláakal le máantekáaj p’aatal te’elo’, mix leti’ mana’ak tumen máaxo’ob ku taalo’ob weye’, tumen máax kun taale’ yaan u yáax máan u yu’ub ti’ uláak’ kúuchilo’ob bajux u tojol, ti’al u yilik tu’ux maas ma’ ko’oji’, ba’ale’ tuláakalo’one’, jump’éelili’ u tojol kts’áamaj ti’ le bak’o’obo’”, beey tu ya’alaj yuum Beto úuchik u konik jump’éel u kiiloil chuletáa.  
Xunáan Candelariae’ ku ya’alike’ óol jela’an le ba’ax táan u yúuchulo’, tumen máaxo’ob ku maano’ob merkaadoe’ ku k’áatiko’ob ka chan éensa’ak u tojol u maano’ob, kex tumen jach táaj ma’alo’ob ba’ax ku ko’onol ti’obi’; jump’éel kiilo juuch’e’ 12 pesos u tojol, ka’alkil ti’ uláak’ kúuchilo’obe’ 20 pesos u tojol, “ts’o’okole’ jach mixba’al ku ya’aliko’obi’, jela’an yéetel k’aas tumen to’one’ sáansamal ktaal yéetel túumben ba’al ti’al kkonik, táant u ju’uch’ul ba’ale’ ma’ táan u maano’ob ti’ to’on”, tu ya’alaj.  
Yóok’lal u bak’el wakax yéetel k’éek’ene’, yuum Betoe’ tu ya’alaje’, jejeláas u tojol ba’ax ku konik, ba’ale’ ti’ yaan ichil 100 yéetel 120 pesos u kiiloil u bak’el wakax, ka’alikil u bak’el k’éek’ene’ ku bo’otal ichil 75 yéetel 80 pesos. “Kex beyo’, ma’ ya’abchaj maan tu beetaj máaki’, ma’ táan u páajtal k-a’alik wa ya’abchaj kkoonol, chéen je’exili’e’”, tu ya’alaj. 
Xak'alutskíinsa'an tumen: Sasil Sánchez Chan"
02/02/2021,Joana Maldonado,Sasil Sánchez Chan,"Chetumal, Quintana Roo","Koots’o’ob yéetel chachakwaajo’obe’, maaya janalo’ob táan u ch’éejel u beeta’al","Koots’o’ob yéetel chachakwaajo’obe’, óoli’ beey píitbil táamal u beeta’al, kaláanta’an u beeta’al tumen Chok’o’ob junmúuch’ máako’ob ti’ u méek’tankaajil Lázaro Cárdenas, ti’ u lu’umil Quintana Rooe’, táan u jach ts’áak u yóolo’ob ti’al ma’ u ch’éejel u beeta’al yéetel ti’al u beeta’al je’el bix suuka’anile’. Le janalo’oba’, óoli’ je’ex táamalo’ob k’ajóolta’an tumen tuláakal máak, ts’o’okole’ ku beeta’al yéetel ba’alo’ob je’el bix u le’ xmak’ulan beyxan yéetel u le’ ja’as.  
Ikil u kaxtik ma’ u ch’éenel u beeta’al janalo’ob suuk u beeta’al te’e maaya lu’umo’, Roberto Mez Chimale’, ku tsikbaltik bix u beeta’al kots’o’ob. Ku k’a’abéetkunsa’al u le’ xmak’ulan, iib, sikil, séeboyin, k’utbil iik yéetel jáabaneróo.  
Ti’al u beeta’ale’ ku cha’akal u juuch’il yéetel le iibo’obo’, ba’ale’ yáaxe’ ku tsa’ajal. Ken ts’o’okole’ ku xa’ak’tal yéetel séeboyin, sikil yéetel iik. Beyxan ku ts’a’abal u jáabaneroil le bix ken u yóot máake’, ts’o’okole’ ku xa’ak’tal.  
 
 
“Ku cho’obol u le xmak’ualn yéetel ku ja’ayal; yóok’ole’ ku pak’achta’al u juuchil tak kéen jach jaaychajak, ts’o’okole’ ku ko’ots’ol, ti’al u píibta’ale’, ku ts’a’abal u tuunichil yéetel ku chokokíinsa’al, ku ja’ayal tuláakal yéetel ma’ili’ mu’ukuke’ ku ja’ayal u le’ ja’as ti’al u te’ep’el”, ku tsikbaltik Roberto Mex.
Je’el u páajtal u jach tak’ankúunsa’al wa ma’, ku xáantal ichil jump’éel oráa yéetel uláak’ táanchúumuk. 
Beey túuno’, ti’al u beeta’al chachakwaaje’, unaj u xa’ak’tal juuch yéetel chak xa’ak’ tak kéen u bonubáaj tu beel, leti’e’ k’óol ku xa’ak’ta’al yéetel u baak’el kaax wa k’éek’en tsi’iktan, beyxan unaj beeta’an u p’aakil yéetel u sebooyail, ts’o’okole’ ku to’obol yéetel u le’ ja’as póoka’an.   
Robertoe’ ku tukultike’, le janalo’oba’ jujump’íitil u bin u tu’ubsa’al tumen máak, tumen u múuch’il máako’ob k’ajóolta’an beey chok’o’obe’, ku meyajo’ob ti’al ma’ u tu’ubsa’al u beeta’al le janalo’oba’, ba’ale’ ti’al xan u beeta’al je’el bix unaje’. 
Tu tsikbaltaj xane’, kots’o’obe’ je’el ba’axak k’iin ku páajtal u beeta’al ti’al jaantbil, ba’ale’ chachakwaajo’obe’ suuk u beeta’al ti’al u yets’kúunsa’al ti’ pixano’ob, kéen máanak u k’iinil 8 ti’ noviembre, ba’ale’ ma’ili’ xan ts’o’okok le winalil je’elo’. 
Xak'alutskíinsa'an tumen: Sasil Sánchez Chan"
02/02/2021,La Jornada Maya,Sasil Sánchez Chan,Óoxmáal,Óoxmáal: ujil sáastal,"Chéen ti’ jayp’éel lu’umo’obe’ ka’atéen u sáastal. Óoxmáale’, jump’éel ti’ le je’elo’obo’. Ke’ele’ ku beeetik u tíip’il k’iin te’e úuchben kaajo’ láas 6:35, ts’o’okole’ ku sáastal ti’ uj kex láas 20:46.  
 
 
U ka’ap’éel nojoch eek’ilo’ob ka’ane’ ku ketikubáajo’ob ti’al u chíikbesiko’ob sáasil yéetel bo’oyil. Ku sáasilkúunsiko’ob úuchben multuno’ob. Ba’ale’, yaan k’iine’, Uje’ ku máan táanil yéetel u sáasil. Oochelo’obe’ páatchaj u ch’a’abal yéetel u nu’uktajil j-arkeeologóo José Huchim yéetel Instituto Nacional de Antropología e Historia. Te’e oochelo’oba’ chéen unaj u sáasilkúunsa’al jump’éel ba’al: áak’ab úuchik u ch’a’abal.
Xak'alutskíinsa'an tumen: Sasil Sánchez Chan"
03/02/2021,La Jornada Maya,Sasil Sánchez Chan,Ciudad de México,Unaj u k’u’ubik Inmujerese’ u sutt’aanil ju’un ich náhuatl t’aan,"U mola’ayil Instituto Nacional de las Mujeres (Inmujeres) yaan u tantal u k’ubik xma’ bo’olili’ u jajal oochel ich náhuatl t’aan ti’ u ju’unil Convención Interamericana para Prevenir, Sancionar y Erradicar la Violencia contra la Mujer k’ajóolta’ab beey Convención de Belém do Pará.
Beey úuchik u je’ets’el tumen u mola’ayil Instituto Nacional de Transparencia, Acceso a la Información y Protección de Datos Personales (Inai) úuchik u beeta’al jump’éel tak pool tumen juntúul ko’olel, máax ts’o’okili’ u k’áatik ka’ach le ju’unila’, xma’ bo’olili’, ti’ mola’ayil Inmujeres, tumen tu ya’alaje’ mina’an taak’in ti’ ti’al u bo’otik u ts’a’abal yéetel u túuxtal ti’ le ju’una’. 
 
 
Le beetik túune’, Inmujerese’ tu ya’alaj ba’ax k’áata’abe’, tu k’ujsaj tak Comité de Transparencia, tu’ux je’ets’e’ ma’ táan u páajtal u chíimpoltik u ts’aatáanta’al ba’ax ku ya’alal tumen máax k’áat le ju’uno’, ikil u ya’alik mina’an taak’in ti’ ti’al u bo’ole’, tumen ma’ bin jaaj ba’ax ku ya’alik yóok’lal ba’axten ma’ tu páajtal u bo’otik u ts’a’abal ju’un ti’, tumen ma’ tu mokt’antaj u ya’alik u jaajil t’aan, ts’o’okole’ le je’elo’ jump’éel ba’al jeets’el unaj u beeta’al ti’al u páajtal u ts’aatáanta’al je’el ba’axak ku k’áata’al ka sáasilkúunsa’ak. 
Ba’ale’, kex beyo’, ti’al u chíimpolta’al páajtalil yaan ti’ máak ti’al u sáasilkúunsa’al meyaj ku beeta’al tumen mola’ayo’ob ku meyajo’ob yóok’lal kaaje’, tu jets’aj ma’ tsaj u bo’ota’al u beeta’al le ju’una’; chéen ba’ax ku k’áata’al ti’ máax takpoolnaje’, leti’ u bo’otik u túuxta’al ti’, ba’ale’ jts’a’ab u páajtalil ti’ xan u bin u ch’a’ik tu kúuchil Unidad de Transparencia láayli’ xma’ bo’olili’, ken béeyak u bini’. 
Beey túuno’, Inaie’ tu jet’saje’ Inmujerese’ unaj u k’ubik jajal oochel ju’un ku k’áata’alo’, ts’o’okole’ xma’ bo’olili’.  
Xak'alutskíinsa'an tumen: Sasil Sánchez Chan"
03/02/2021,Ap,Sasil Sánchez Chan,"Moscú, Rusia","Rusa báakunail Sputnik V, uts u meyaj tu táan coronavirus: xak’al xook","Rusoil ajxak’al xooko’obe’ táan u ya’aliko’obe’ u báakunail Sputnik V beey jach jeets’el u meyaj tu táan COVID-19, ts’o’okole’ mixba’al ku jelbesik tu wíinkilal máak, beey úuchik u chíikpajal ti’ yáax xaak’ailo’ob beeta’ab yéetel ts’a’ab k’ajóoltbil ti’ jump’éel britaanikail pik’il ju’un. 
Ba’ax ts’a’ab k’ajóoltbile’ jach táaj ma’alo’ob tumen táan u bin u ya’abta’al u k’áata’al báakuna tumen uláak’ noj lu’umo’ob táan u jach yaayantiko’ob ka yanati’obi’ ti’al u chan je’elsiko’ob u ki’itpajal u pak’be’en k’oja’anil coronavirus tumen ts’o’ok u jach loobiltik meyajo’ob ku beeta’al ti’al u suut taak’in te’e noj lu’umo’obo’. 
 
 
U báakunail Sputnik V ts’o’ok u ts’a’abal ti’ 20 mil u túul u kajnáalilo’ob Rusia ti’ le ts’ook winalo’oba’, ts’o’okole’ u yutsil tu táan k’oja’ane’ chíikpaj tak yóok’ol u 91 por siientoil, le beetik ma’ jach táaj ya’abchaj máaxo’ob tsa’ayti’ob COVID-19, beey úuchik u ya’alal te’e xak’al xook ts’a’ab k’ajóoltbil tu pik’il ju’unil The Lancet.
Ajxak’al xooko’obe’ ma’ táakpajo’ob te’e meyajilo’ tu ya’alajo’obe’ jach jela’an úuchik u káajal u ts’a’abal le báakunaila’ tu lu’umil Rusia tumen “jach xchukul úuchik u beeta’al yéetel ma’ sáasili’”. “Ba’ale’ sáasil ba’ax ts’o’ok u chíikpajal yóok’lal”, tu ya’alaj britaanikoil ajxak’al xooko’ob Ian Jones yéetel Polly Roy ti’ jump’éel ts’íibil meyaj táaka’an te’e xak’al xooko’. “Yaan to’on uláak’ jump’éel báakuna je’el u páajtal u táakbesa’al ti’al u meyaj tu táan COVID.19”. 
“Le bejla’a noj k’iin ti'al ba’atel táan u yantal tu táan le pak’be’en k’oja’anila’”, beey úuchik u ya’alik Kirill Dmitrev, máax beetik u CEOil Russian Direct Investment Fund, mola’ay ts’áaj u taak’inil ti’al u páajtal u beeta’al báakuna.  
Ka’aj éejenta’ab u yutsil meyaj báakunae’ k’a’ayta’ab ichil u yawatil ki’iki’ óolil tumen rusoil jala’ach tu k’iinil 11 ti’ agosto. Jala’ach Vladimir Putíne’ tu beetaj u k’a’aytajil ti’ máabe’en cha’ane’, ts’o’okole’ tu ya’alaje’ juntúul u paalile’ ts’o’ok bin u ts’a’abal ti’. Te’e k’inako’obe’, ma’ ts’a’abak ti’ ya’abach máako’obi’. 
Ba’ax yáax chíikpaj ti’ xak’al xooke’ jts’a’ab k’ajóoltbil tu winalil septiembre, ba’ale’ máaxo’ob táakbesa’ab ti’al u páajtal u beeta’al xaak’ale’ ma’ jp’ata’ab u paacho’ob tu jo’oloj 42 k’iino’ob, ts’o’okole’ ma’ yanchaj uláak’ múuch’il máako’ob ti’al u ke’etelo’obi’.
Ti’ ts’ook xak’al xook beeta’abe’ táakbes’ab kex 20 mil u túul máako’ob ts’o’ok u máan 18 ja’abo’ob ti’, máaxo’ob yanchajo’ob ti’ 25 u p’éel kúuchilo’ob ts’akyaj tu lu’umil Moscú ichil u winalil septiembre tak noviembre. Ti’ le je’elo’obo’ óoxjaats máako’ob ti’ kamp’éele’, ts’a’ab u ka’a jaatsil báakuna tu jo’oloj 21 k’iino’oba ts’a’abak le yáaxo’, le uláak’ u yalabil máako’obo’ chéen tuusil ts’aak ts’a’ab ti’ob.  
Chéen ba’ax u’uya’ab tumen u ya’abil máaxo’ob u’uy wa ba’axe’, leti’e’ se’eno’, beyxan yaachaj tu’ux lo’omo’ob yéetel ka’anantsil. Yanchaj jaytúul máako’ob talamchaj ti’ob ba’al, ts’o’okole’ kex kíim kantúul máake’, je’ets’ ma’ yanchaj ba’al u yilo’ob yéetel báakunai’.
Xak'alutskíinsa'an tumen: Sasil Sánchez Chan"
03/02/2021,Europa Press,Sasil Sánchez Chan,"Río de Janeiro, Brasil",Kaxta’ab Madagascare’ reptil ku tukulta’al leti’ u tajan mejenil yaan yóok’ol kaab,"Juntúul u túumben jejeláasil káamaleon kaxta’ab tu lu’umil Madagascar; Brookesia nanae’, jts’a’ab k’ajóoltbil tu piik’il ju’unil Scientific Reports, ts’o’okole’ a’alabe’ jach ma’ xaan wa leti’ u jach mejenil reeptiil je’el u yantal yóok’ol k’aab.
 
 
Juntúul u xiibil ba’alche’il kéen nuuka’ake’, je’el u p’isik chéen 13.5 miliimetros, jak’be’en óol u beyka’aj u chichnil. Walkil bolonp’éel ja’abo’ob paachile’, ts’o’okili’ u ya’alal yaan jaytúul u túumben jejeláasil ba’alche’ob ichil u jaatsil Brookesia, tu xamanil Madagascar, leti’ u asab mejenil yaan tak walkila’, ichil tuláakal amniotes k’ajóolta’an ti’ yóok’ol kaab.
Xak'alutskíinsa'an tumen: Sasil Sánchez Chan"
04/02/2021,Hugo Castillo,Sasil Sánchez Chan,"Naipyidó, Myanmar",Ts’akyajo’ob jo’olbesik líik’saj t’aan tu táan ajk’atuno’ob jets’ u muuk’ yóok’ol Myanmar,"Táankelem ajts’akyajo’ob ku meyajo’ob ti’ 74 u p’éel kúuchilo’ob ts’akyaj tu noj lu’umil Myanmare’, tu k’a’aytajo’ob u je’elsik u meyajo’ob ti’al u líik’sik u t’aano’ob.Tu ya’alo’obe’ ma’ táan u chíimpoltiko’ob u ajk’atunilo’ob tu jets’aj u muuk’o’ob ti’ le ts’ook k’iino’oba, úuchik u lúuk’siko’ob u muuk’il Jala’achilil.
Kaaj xane’ tu yéeyaj xma’ u’uyaj t’aan ti’al u chíikbesik ma’ ki’imak u yóol yéetel ba’ax ku yúuchuli’.
Xak'alutskíinsa'an tumen: Sasil Sánchez Chan"
04/02/2021,Juan Manuel Contreras,Sasil Sánchez Chan,"Mérida, Yucatán","‘Ts’unuse’ ma’ kíimili’, u ba’atelil kuxtal’: Fundación Aitana , kil u yáantik paalal tsaayal ti’ ts’unusi'","“Ts’unuse’ ma’ kíimili’, u ba’atelil kuxtal”, beey úuchik u ya’alik Yusi Dzib Echeverria, máax jo’olbesik Fundación Aitana, múuch’kabil ku meyaj tu lu’umil Quintana Roo. Kex tumen yaan pak’be’en k’oja’ane’, ma’ u chéenek u ts’aatáanta’al 160 u túul mejen paalali’, tumen ku biinsa’alo’ob tak tu kúuchik óonkolojiiko ts’akyaj yaan tu lu’umil Quintana Roo, tu méek’tankaajil Chetumal, ts’o’okole’ wa ku k’a’abéetchajale’ ku k’ujsa’alo’ob tak tu noj kaajil Jo’, Yucatán. 
“To’one’ ma’ tk’alaj u kúuchil kmeyaj yóok’lal pak’be’en k’oja’an ku máan, ma’ ch’éen k-áantaji’. Ichil tuláakal k’iino’obe’ t-ilaj bix je’el u páajtal kts’áak u ts’aako’ob, kex mina’an tu kúuchilo’ob ts’akyaji’”, tu ya’alaj.  
Pak’be’en k’oja’ane’ tu beetaj u jach talamtal áantaj ku beetiko’ob te’e múuch’kabilo’ kex tumen yaan u sajbe’entsil u tsa’ayal u k’oja’anil COVID-19 ti’ le mejen paalalo’obo’, ba’ale’ ku beetiko’ob tuláakal ba’al ti’al u jach kaláantikubáajo’ob, ti’al beyo’ ma’ u jáawal u ts’aatáanta’al le maanal 160 paalal táaka’an yéetel áanta’an tumen u múuch’kabil Fundación Aitana, 
Paalalo’obe’ ti’ kaja’ano’ob Cancún Playa del Carmen, Cozumel, Isla Mujeres, Tulum, Chetumal yéetel ti’ uláak’ u méek’tankaajilo’ob Quintana Roo.
Yusi Dzibe’ tu ya’alaje’ k’as talam u yojéelta’al u xookil ba’alo’ob yaan ba’alo’ob yaan u yil yéetel ts’unus, tumen jejeláas bixij; kéen oksa’ak paalal tu kúuchil ts’ákyaje’ táakbesa’ano’ob ti’ yaanal xookil, ba’ale’ yaan máaxo’obe’ táats’ bin ku beetiko’ob Jo’ wa Ciudad de México, le beetik ti’ ku xo’okolo’obi’.  
Tu tsikbaltaje’ ts’unus suuk u tsa’ayal ti’ paalale’ leti’e’ leucemiao’. Ichil táankelemo’obe’ táan u yila’al u bin u ya’abta’al u tsa’ayal ts’unus tu je’ob.  Beyxan tu ch’a’achibtaj múul meyaj yaan te’e petenila’ tumen yóok’alale’ mix juntúul paal ch’éenek u ts’a’abal u ts’aaki’ mix xan u tsa’akal yéetel ba’ax k’a’abéet ti’. 
Yóok’lal túun U K’iinil ti’al u Ba’atel Máak tu táan Ts’unuse’, Yusi Dzibe’ tu ya’alaje’ te’e múuch’kabilo’ ku cháako’ob jump’éel u chan chíikulal ti’al u chíikbesiko’ob u yáantajo’ob yéetel u ki’imak óolalo’ob tumen paalale’ láayli’ u ts’a’akal yéetel ma’ táan u p’atiko’obi’, tumen jach táaj k’a’anan ti’al u jóok’olo’o táanil.  
“Ma’ u ch’éenel u ts’akikubáajo’ob, ma’ u p’a’atal ti’al u jeel k’iin, mix xan u k’e’exel mix jump’éel u ts’aakilo’obe’, je’el bix u yúuchul ka’ache’, tumen jach ko’okchajij yéetel le je’elo’ ku beetik k’aas ti’obi’”.  
Fundación Aitanae’ ku páajtal u meyaj tumen yaan mola’ayo’ob je’el bix otel Riu, ku yáantajo’obi’; beyxan tumen yaan máaxo’ob ts’áak taak’in ti’ob yéetel ku chan beetik u koonolo’ob ti’al u yantal taak’in. 
Múuch’kabile’ yanchaj tumen walkil bolonp’éel ja’abo’ob paachile’, sa’at u kuxtal u paalil Yusi, máax tu chukaj lajun ja’abo’ob te’e k’iino’oba’ úuchik “u káajal u xik’nal”. Tu jo’oloj jump’éel ja’ab xi’ike’, leti’ ka káaj u meyajo’obi’; chéen kantúul paalal ku biinsa’al ka’ach Jo’, tak ka’aj káaj u k’uchul uláak’o’obi’.
Máax yaan u yóol u yáantik u múuch’kabil Fundación Aitana je’el u páajtal u páadrinota’al je’el máaxak paalil yaan te’elo’, tak chéen yéetel 100 pesos lalaj winalo’ob; beyxan je’el u páajtal u ma’anal wa ba’ax ti’obi’; ku páajtal u xak’alta’al u kúuchil Facebook ti’al u yojéelta’al uláak’ ba’alo’ob yóok’lal. 
Xak'alutskíinsa'an tumen: Sasil Sánchez Chan"
05/02/2021,Dora Villanueva,Sasil Sánchez Chan,Ciudad de México,Chéen 1.31% ti’ máaxo’ob tsa’ayti’ob COVID-19 u manmaj ka’ach áantaj ti’al u bo’otik u ts’a’akal,"Chéen 1.31 por ciento ti’ máaxo’ob ts’o’ok u tsa’ayal ti’ob COVID-19e’ tu lu’umil Méxicoe’ yaan ka’ach ti’ob jump’éel seguróo ti’al kéen k’oja’anchajako’obi’, ts’o’okole’ kex beyo’, pak’be’en k’oja’ane’ ti’ yaan tu jo’o kúuchil yóok’lal u jach k’aasil ba’alo’ob ko’oj u áasegurarta’al te’e noj lu’uma’, beey úuchik u ts’a’abal k’ajóoltbil tumen Asociación Mexicana de Instituciones de Seguros (AMIS).
 
 
Máaxo’ob konik seeguro’obe’ ku much’iko’ob bo’olil ku yantal u beetiko’ob yóok’ol mil 55 millonesil dólares (mdd) ti’al u káajbal u winalil febrero yóok’lal COVID-19, le je’ela’ tumen ku yantal u bo’otal seguróos de biidáa wa u bo’olil u ts’a’akal máak. Le taak’ina’ ku píitmáansik bo’ol yanchaj u beeta’al úuchik u tíitikubáaj lu’um tu ja’abil 1985 (2 mil 220 mdd); ts’o’okole’ láayli’ máanja’an ti’ k’aasil ba’alo’ob úuch, je’el bix u chak ik’alil Wilma (2 mil 220 mdd); ka’aj tíitpaj lu’um tu k’iinil 19 ti’ septiembre (mil 257 mdd). 
U jela’anil COVID-19 ichil chak ik’al yéetel u tíitkubáaj lu’ume’, ti’ yaan tumen le je’elo’ jump’éel k’oja’anil, ts’o’okole’ ba’ax ku yantal u beeta’al tu yóok’lale’ ma’ táan u yúuchul tumen ku k’astal nu’ukulo’ob wa ba’ax ku yantal ti’ máak, beey úuchik u ya’alik Norma Alicia Rosas, máax jo’olbesik AMIS.
“Le k’aasil ba’alo’oba’ suuk ka’ach u yúuchul ichil máaxo’ob yano’ob tu súutukil kéen úuchuk”, ku páajtal u xo’okol jaytúul máak úuch loobi’ yéetel u je’ets’el beyka’aj k’aasil úuchij. Ba’ale’ yéetel COVID-19e’ jela’an bix u yúuchul, ma’ xan ojéela’an ba’ax k’iin kéen ts’o’okok yéetel “míin yaan u p’áatal beey u jach k’a’anan k’aasil yaan u yantal kts’aatáantik ichil máaxo’ob kkonik seguróos”, tu ya’alaj.  
Lalaj p’isk’iinile’, AMISe’ ku ts’áak k’ajóotlbil jaytúul máak tsa’ay ti’ COVID-19 ichil máaxo’ob ti’ kona’an seguróos. Tu ya’alaje’ tak tu yáax k’iinil febreroe’ unaj u bo’ota’al 10 mil 235.6 millonesil pesos.
Xak'alutskíinsa'an tumen: Sasil Sánchez Chan"
05/02/2021,La Jornada Maya,Sasil Sánchez Chan,Kaanpech,"Kaanpeche’, u yóox kúuchil yóok’lal nu’ukbesajo’ob ti’al u yáanta’al kaaj yóok’lal COVID-19","U noj lu’umil Kaanpeche’, ti’ yaan tu yóox kúuchil ichil tuláakal u lu’umilo’ob México, tu’ux táan u asab beeta’al nu’ukbesajo’ob yéetel meyajo’ob ti’al u yaánta’al kaaj, ka’alikil táan u máan pak’be’en kuxtal yóok’lal COVID-19, tumen ts’o’ok 43 u p’éel u beeta’aki’; ti’ yaan tu yáanal Tamaulipas tu’ux beeta’an 72 nu’ukbesajo’ob yéetel Morelos tu’ux yaanj 50, beey úuchik u chíikpajal ti’ xaak’al beeta’ab tumen Consejo Nacional de Evaluación de la Política de Desarrollo Social (Coneval), ti’ u ts’íibil: Panorama de los programas y acciones sociales en las entidades federativas para dar respuesta a los efectos de la pandemia.
Te’e petenila’, láayli’ xan chíikpaj Yucatán, tumen leti’e’ lu’um tu’ux beeta’ab nu’ukbesajo’ob ti’al u yantal meyaj ti’ máak, tumen yaan 20 u p’éel nu’ukbesajo’obi’, beyxan Quintana Rooe’ chíikpaj tu lu’umil mayab tumen yanchaj ya’ab meyajo’ob yóok’lal ba’ax yaan u yil yéetel u páajtalil u yantal u yotoch kajnáalo’ob, te’e ka’ap’éel lu’umo’oba’ táan u beeta’al a kamp’éel nu’ukbesajo’obi’, tu’ux táaka’an áantajil ti’al bo’ol ti’ jayp’éel winalo’ob yéetel u yantal uk’be’en ja’ te’e najo’obo’.  
Yóok’lal meyaj de ma’ formal tu lu’umil Kaanpeche’, yanchaj jo’op’éel nu’ukbesajo’obi’, le beetik ti’ p’áat tu wak kúuchili’. 
 
 
Ichil ba’axo’ob yaan ba’al u yil yéetel kaambale’, u lu’umil Kaanpeche’ ti’ yaan tu ka’a kúuchili’, tu yáanal Tamaulipas, tumen meyajta’ab ka’ap’éel nu’ukbesajo’obi’, beey úuchik u tso’olol tumen Coneval ti’ jump’éel k’a’aytajil ts’íib.  
Beyxan yóok’lal ba’ax yaan u yil yéetel u páajtalil u tséentikubáaj máake’, Kaanpeche’ ti’ yaan tu uk kúuchil, Yucatáne’ ti’ óoxlajun kúuchil yéetel Quintana ti’ kúuchil 28.
Yóok’lal ba’ax yaan u yil yéetel u toj óolal wíinike’, ti’ p’áat tu yóox kúuchili’, tumen 17 u p’éel nu’ukbesajo’ob tu meyajtaj, ichil le je’elo’obo’ 15 u p’éelale’ ti’al u ts’aatáanta’al loobilaj ku yantal ichil xiib yéetel ko’olel, uláak’e’ ti’al u yantal u kaamasil kúuchil ts’akyaj yéetel uláak’ ti’al u ma’alobkúunsa’al nu’ukulo’ob k’a’abéet ti’al u yáax ts’a’akal wa ba’ax; Quintana Rooe’ ti’ yanchaj tu uk kúuchili’, tumen bolonp’éel nu’ukbesajo’ob yani’ yéetel Yucatáne’ kaabal yaan, ti’ p’áat tu kúuchil 26, tumen chéen jump’éel nu’ukbesaj yanchaj ti’al u ts’aatáantik ko’olel ku loobilta’al. 
Ichil u winalil marzo tak agosto ti’ u ja’abil 2020e’ xoka’ab 667 u p’éel nu’ukbesajo’ob yéetel meyajo’ob ti’al u yáanta’al kaaj, ikil u kaxta’al u ts’aatáanta’al u páajtalil máak yéetel ti’al u yutsil kaaj. Ti’ le je’elo’obo’, 367 u p’éelale’ u ti’al u beeta’al u suut taak’in tuka’atéen, 185 ti’al toj óolal yéetel 142 ti’al u tséentikubáaj máak.
Xak'alutskíinsa'an tumen: Sasil Sánchez Chan"
05/02/2021,Joana Maldonado,Sasil Sánchez Chan,"Chetumal, Quintana Roo",Kaguaama áak,"U jáal ja’il Caribe Mexicanoe’ u yotoch u tajan ya’abil u áakilo’ob k’áak’náab ku yantal lalaj ja’ab tu ja’ilo’ob Quintana Roo, tumen ti’ ku ye’eli’. Áak suuk u yila’ale’ leti’e’ ts’a’aban u siéentifikóo k’aaba’ beey Caretta caretta-, wa kaguaama, ts’o’okole’ ku ch’a’abal u yoochel ti’al u beeta’al mejen ba’alo’ob ti’al u k’ajsa’al le lu’uma’. 
Tu lu’umil Quintana Rooe’ k’ajóolta’an óoxp’éel u jejeláasil kaguaama áak, ts’o’okole’ ojéela’an ku ye’elo’ob Brasil, Colombia, Honduras, yéetel uláak’ u lu’umilo’ob Sudamérica je’el bix Florida, tu’ux ku kaxtik ba’al u jaantej. 
Luis Roberto Herrera Pavón, máax ku yáantaj ti’ xak’alxook ku beeta’al Colegio de Frontera Sur (Ecosur) tu ya’alaje’ kaguaama áake’ ku ye’el ichil u ja’il Océano Atlántico. Ku páajtal u yila’al ka’ap’éel tu’ux: Bahía Príncipe yéetel Xcacel, chéen ba’axe’ ila’ane’ yaan ku k’uchul tak Punta Allen tak Porgreso, tu lu’umil Yucatán, ba’ale’ te’elo’ chéen ku k’uchulo’ob ti’al u jaanto’ob chakay, bab, ichil uláak’ krustaaseo’ob. 
Xak'alutskíinsa'an tumen: Sasil Sánchez Chan"
08/02/2021,Dora Villanueva,Sasil Sánchez Chan,Ciudad de México,Máasewal máake’ p’íitchaja’an páajtalil yaan ti’ ti’al u kaxtik meyaj,"Ichil xook beeta’ab tumen Censo de Población y Vivienda 2020 chíikpaje’ máasewal máako’obe’ ku jach p’íittal u páajtalil u yantal mejaj ti’ob wa ku ke’etel yéetel uláak’ junjaats kaajnáalo’ob, beyxan yéetel máaxo’ob ku chíimpoltikubáajo’ob beey áafromexikaano’ob. 
Te’e xookil beetchaj túuno’ ma’ chíikpajak óoli’ beey bajux náajal yaan ti’ u jaatsilo’ob kaaji’ mix xan bix le meyaj ku beetiko’obo’, ba’ale’ ojéela’ane’, u páajtal u yantal wa ba’ax meyajil ti’ máasewal kaaje’ kabachaja’an tak yóok’ol u 1.5 por sientoil uláak’ máako’ob tu noj lu’umil México yéetel tak 5.2 asab kaabal yaniko’ob ti’ áafrodeseendienteob. 
 
 
“Yaan meyajo’ob ku beeta’al tumen máasewal máako’ob, ba’ale’ meyaj ma’ jach chíimpolta’ani’, ma’ ma’alob u bo’otali’ yéetel jach xma’ je’elili’”, beey úuchik u ya’alik Carolina Sánchez, máax beetik u séekretaria áakademikáail Programa Universitario de Estudios de la Diversidad Cultural y la Interculturalidad ti’ u noj najil xook Universidad Nacional Autónoma de México (UNAM).
U talamile’ u ch’a’amaj u moots ti’ u talamil u bin xook máasewal máak yéetel óotsilil ku yantal te’e kaajo’obo’. Tu tsolaje’ ich máasewal kaaje’ chéen u 4.6 por sientoile’ u ts’o’oksmaj éedukasion súuperior, ba’ale’ u ya’ail máasewalo’obe’ ku meyajo’ob ti’ kúuchilo’ob tu’ux ma’ táan u k’a’abéetkunsa’al wa ts’oka’an u xooko’obi’,  ts’o’okole’ le je’elo’ ku jach p’íitkunsik u bo’olilo’ob yéetel jach ka’anantsil ba’ax ku beetiko’ob.
X-xak’al xooke’ tu ya’alaje’, le je’ela’ jach táaj chika’an tu’ux ku meyajta’al kool tu xamanil yéetel tu xamanlak’inil u lu’umil México, tumen ku jach k’a’abéetkunsa’al ya’abach táanxel kaajil máasewal máak; ts’o’okole’ -ku takpoltik x-xak’al xook- u ya’abil máaxo’ob ku meyajo’obi’ jach ma’ patal u tséentmajubáajo’obi’, jach ya’ab u meyajo’ob yéetel ma’ táan u bo’otalob tu beel tu yóok’lal ba’ax ku beetiko’obi’.  
“K-ilike’ ku ja’atsal máak yóok’lal bix u ch’i’ibal, tu’ux k’ala’an u beel máasewal kaaj yéetel áafromexikaano’obe, tumen laj nup’a’an, kaambal, meyaj, náajal. Ma’ jumpáay yanik páajtalil tsela’an ti’ máasewal kaaj tumen lalaj xookil ku beeta’ale’ beey u chíikpajalo’”, tu ya’alaj.  
Ts’o’okole’ yaan xan uláak’ talamilo’obi’. Yaan tu’uxe’ ts’o’ok u laj k’askúunsa’al lu’um bak’pachtiko’ob, ku ba’ateta’al u k’áaxo’ob tak ken úuchuk loobilajil ich kaaj, ts’o’okole’ ku beeta’al nukuch meyajo’ob tu yóok’ol u lu’umilo’obi’, beey tu ya’alaj Sánchez.
Xak'alutskíinsa'an tumen: Sasil Sánchez Chan"
08/02/2021,Itzel Chan,Sasil Sánchez Chan,"Mérida, Yucatán",Ku páayt’anta’al ko’olel ti’al u táakpajalo’ob ti’ kaambal ti’al u kaláanta’al k’áax ti’ máasewal kaajo’ob,"Máasewal ko’olel, máaxo’ob t’anik maaya wa ma’e’, páayt’anta’ano’ob ti’al u táakpajalo’ob ti’  u meyajil “Mujeres por la defensa del territorio”, tu’ux yaan u yantal u páajtalil ti’ob u ka’ansalo’ob tumen jayp’éel u múuch’kabilo’ob México ti’al u kanik u xak’altukultiko’ob beyka’aj loobilaj ku yantal ken jo’op’ok u beeta’al nojmeyajo’ob tu lu’umil Yucatán. “U tuukulile’ ka béeyak u yantal múul meyaj ti’al u kaláanta’al k’áax, ts’o’okole’ u mu’uk’anchajal ba’ax ku beetik kaaj ti’al u páajtal u yantal u t’aan ich tsoolil ba’ale’ beyxan mu’uk’an, tu lu’umil Yucatán”, beey úuchik u ya’alik Kelly Ramíerez Alpuche, máax jo’olbesik Igualdad Sustantiva Yucatán, jump’éel ti’ le múuch’kabilo’ob ku beetiko’ob páayt’aan. 
 
 
Máasewal ko’olel u k’áat táakpajale’, ku páajtal u yokol tu reedes sosiaalesil Igualdad Sustantiva Yucatán, wa u yokolo’ob ti’ u t’o’olbejil https://docs.google.com/forms/d/e/1FAIpQLSeIdaEUwdjDjgrthEMZyMoCBVi5Lo9Mw4pG4EmEroP3ySXhKQ/viewform?usp=send_form, ti’al u yila’al ba’ax k’a’abéet ti’al u táakpajal ko’oleli’. 
Máax u k’áate’ unaj yaan u ja’abil ichil 18 tak 29; unaj táan u xookik wa ts’o’ok u ts’o’oksiko’ob wa ba’ax káarerail, ba’ale’ u jach nojba’alile’ ka u ye’es u k’áat kaambal yóok’lal talamilo’ob ku máansik máasewalo’ob yéetel kaajo’ob, je’el bix xan tumen áafromexikaano’ob.  
Tak tu k’iinil 13 ti’ febrero kéen béeyak u ts’íibitk u k’aaba’ ko’olel, ts’o’okole’ táan u kaxta’al ka táakpajak u ya’abil ko’olel ku taal tu mejen kaaj, kajtalilo’ob yéetel kaajo’ob yano’ob tu bak’pachil Saki’. Ts’o’okole’ táan u múul beeta’al tumen Cometa Estelar yéetel Cohesión Comunitaria e Innovación Social AC (CCIS). 
Xak'alutskíinsa'an tumen: Sasil Sánchez Chan"
08/02/2021,Ap,Sasil Sánchez Chan,Santiago de Chile,Yanchaj xwo’okinil Chile úuchik u kíinsa’al juntúul táankelemi’,"Jkanan kaaj taka’ab u pool úuchik u ts’onik yéetel kíinsik, le viernes máaniko’, juntúul táankelem paal ku beetik máalabares yóok’ol bej tu noojolil Chilee’, yaan u k’a’alal ka’alikil u je’ets’el u kuuch yóok’lal le je’ela’; le beetik xane’ yanchaj xwo’okinilo’ob yéetel líik’saj t’aan ti’ lajunp’éel kúuchilo’ob te’e kaajo’ yéetel xan ichil máaxo’ob kaláantiki’.
Xak'alutskíinsa'an tumen: Sasil Sánchez Chan"
09/02/2021,Juan Manuel Contreras,Sasil Sánchez Chan,"Mérida, Yucatán","Yéetel túumben nu’ukile’, Jo’e’ ku k’amik túumben kajnáalo’ob","Ichil u ts’íibil u yáax nu’ukil u yantal táanxel kajilo’ob tu noj kaajil Jo’e’, ku xo’okol jayp’éel k’a’anan ba’alob ti’al máaxo’ob óot kuxtal te’e kaaja’. Vivir Mérida jts’a’ab u k’aaba’, ts’o’okole’ ku xo’okol ba’alo’ob yóok’lal u k’ajla’ayil, u suukbesajilo’ob yéetel u miatsil; beyxan bix u máan k’iin yéetel jayp’éel ba’al unaj u yojéelta’al. U nu’ukil utsil kuxtal ti’al máaxo’ob ts’o’ok u kóojolo’ob te’e lu’uma’, ikil ojéelta’an jach jeets’el u yúuchul kuxtal.  
“Tjets’aj kbeetik jump’éel utsil nukbesaj je’el bix le je’ela’, tumen u nooyile’ jóok’ ti’ múuch’tambalo’ob beetchaj yéetel u jejeláasil múuch’il táanxel kajil máako’ob, yaan jaytúul ti’ leti’obe’ ma’ úuch ku k’uchulo’obi’ yéetel yaane’ ts’o’ok u chan máan k’iin kajlako’ob te’e lu’uma’”, beey tu tsolaj Diana Canto Moreno, máax beetik u siindikoil u áayuntamientoil u kaajil Jo’.  
 
 
Te’e múuch’tambal beetchaje’, óoli’ tuláakal máax táakpaje’ tu ya’alaj wa ka’ach ka yanak ti’ob jump’éel nu’ukil je’el bix le je’elo’, ma’ u jach talamtal ba’al ka’ach u ti’alo’obi’. Beey úuchik u yantal le meyaja’, yéetel u jo’olbesajil Pedro Lewin Fischer yéetel Estela Guzmán Ayala, ajxak’al xooko’ob u jach ojelo’ob ba’al tu yóok’lal.  
“Te’e ts’íiba’ ku tso’olol jayp’éel ba’alo’ob ti’al u kaniko’ob kuxtal yéetel ba’ax suuk u beeta’al te’e kaaja’, beyxan ti’al u yojéelta’al k’a’anan ba’alo’ob”, tu tsikbaltaj Canto Moreno. U ti’al túun ka béeyak le meyaja’, mantats’ u yúuchul tsikbal yéetel táanxel kajil máako’ob ikil táan u meyaj u óofisinail Atención a Migrantes.  
Ichil áayuntamientoe’ mina’an u xookil jaytúul táanxel kajil máak kaja’an Jo’. Talam u yojéelta’al, tumen máaxo’ob ku kóojolo’obe’ láayli’ méexikanoilo’ob, ba’ale’ yóok’lal máako’ob ku taalo’ob ti’ uláak’ noj lu’umo’obe’ ojéela’an ti’ u taalo’ob ti’ 92 u p’éel u jejeláasil noj lu’umo’ob.  
Ichil ba’ax je’ets’ tumen Inegie’, u noj lu’umil Yucatáne’ ti’ yaan tu yáax kúuchil tu’ux asab ya’ab táanxel máak ku k’uchul kajtali’, ikil u kaxtik máak u náachtal ti’ loobilaj yaan te’e noj kaajo’obo’; u xookile’ k’ucha’an tak 12.9 por siiento. Ichil u ja’abil 2015 tak 2020, k’uch 28 mil 448 u túul máak tu lu’umil Yucatán.  
Beey túuno’, ichil múuch’tambalo’ob beetchaj te’e noj kaajo’ yéetel táanxel kaajil máako’obe’, páayt’anta’ab kaaj ti’al ma’ u xu’ulul jets’eknakil te’e lu’uma’. Wa k-ilik wa ktséel kajtal táan u jóok’ol tu yotoch jayp’éel k’iino’obe’, unaj k-áantikbáaj ichilo’one’ex, tumen je’el bix u máakilo’ob kaaj unaj u meyajo’ob ti’al u yantal utsil kuxtale’, beyxan k’a’anan kmeyaj beey kajnáalo’ob ti’al k-kaláantikbáaj”, tu tsikbaltaj Canto Moreno.   
Máax taak u xokik u nu’ukil Vivir Méridae’ ku páajtal u xak’altiko’ob u t’o’olbejil: merida.com.mx/migrantes.
Xak'alutskíinsa'an tumen: Sasil Sánchez Chan"
09/02/2021,Abraham Bote Tun,Sasil Sánchez Chan,"Mérida, Yucatán",Mokt’aan ti’al u su’utul ich máasewal t’aano’ob k’a’anan ts’íib yóok’lal ch’ich’il wa éepilepsia,"Le 8 ti’ febrero máanika’ k’a’ajsa’ab U K’iinil Ch’ich’il, wa éepilepsia, le beetike’ ichil múul meyaj mokt’anta’ab u beeta’al ichil Instituto Nacional de las Lenguas Indígenas (INALI), Capítulo Mexicano de la Liga contra la Epilepsia (CAMELICE) yéetel Armstrong Laboratorios de México, je’ets’ u ts’aatáanta’al u meyajil Luchando por la epilepsia sin barreras.
Meyaje’ jts’a’ab k’ajóoltbil u beeta’al le ja’ab máaniko’, yéetel ichil ba’ax ku beetike’, ku ts’áak k’ajóoltbil sutt’aano’ob yéetel uláak’ meyajo’ob yaan ba’al u yil yéetel u meyajil ts’akyaj yóok’lal le k’oja’ana’, ba’ale’ ichil jayp’éel u máasewal t’aano’ob u lu’umil Méxcio, je’el bix: náhuatl, maya, mixteco yéetel tzeltal; ku na’aksalo’ob ti’ jump’éel kúuchik Internet. 
 
 
Walkila’ táan u kaxta’al u ts’o’oksa’al yéetel u jach k’i’itbesa’al sutt’aan ts’o’ok u beeta’al, ti’al u k’uchul tak te’e kaaj tu’ux ku t’a’anal le t’aano’obo’. 
Sutt’aan beetchaje’ ku kaxtik u yáantik máak ti’al u k’ajóoltik ba’alob yóok’lal le k’oja’ana’, yéetel u tse’elel tuukulo’ob yaan yóok’oli’, beyxan táan u chíikbesik noj meyaj ku beeta’al ti’al u yantal k’a’anan ba’alob yóok’lal u tojóolal máak ba’ale’ ich máasewal t’aan. 
Myrna Ponce Palma, máax chíikbesik u múuch’il meyaj Armstrong Laboratorios de México, tu ya’alaj le meyaja’ béeychaj u k’ubik k’a’anan ts’íib yóok’lal u toj óolal kaaj ba’ale’ beyxan ti’al u yúuchul kaambal ti’ ba’ax yaan u yil yéetel ch’ich’il, 
Yéetel túun le mokt’aana’, ku táakmuk’ta’al u yóol kmeyaj ti’al u ja’abil 2021, tumen yéetele’ ku kaxta’al u xo’ot’ol noj xáak’ab yaan ichilo’one’ex yéetel máasewal kaajo’ob yaan ti’ob ch’ich’il, ti’al beyo’ u yojéeltiko’ob uláak ba’al tu yóok’lal, yéetel ti’al u ts’a’akalo’ob je’el bix unaje’.
Daniel San Juan Orta, máax jo’olbesik CAMELICE, tu ya’alaje’, u k’oja’anil ch’ich’ile’ ma’ táan u yilik bix u máakil, mix bix u boonil u yoot’el, u ja’abil, ayik’al wa óotsil, le beetike’ táan u kaxta’al u tse’elel tuukul jets’a’an yóok’ol le k’oja’ana’ ti’al u beyo’ u yáanta’al kaaj ikil u kaxta’al u taasa’al utsil tu kuxtalo’ob.
Juan Gregorio Regino, máax jo’olbesik INALIe’, tu ki’imak óoltaj meyaj ku beeta’al tumen le je’elo’ ku chíimpoltik u páajtalilo’ob máasewal kaajo’ob, tumen ku náats’alo’ob ti’ k’a’anan ba’alo’ob, je’el bix yóok’lal ch’ich’il, ti’al u yojéeltiko’ob ba’axi’, ba’ax unaj u beetiko’ob, bix unaj u kaláantikubáaj máak yéetel tu’ux unaj u bino’ob ti’al u yáantalo’ob. 
Xak'alutskíinsa'an tumen: Sasil Sánchez Chan"
09/02/2021,Afp,Sasil Sánchez Chan,"Nueva Delhi, India",Ucha’an loobilaj úuchik téejel glasiar tu lu’umil India,"Le domingo máanika’ sa’at u kuxtal kex 18 u túul máako’ob, yéetel uláak’ 200 u túulalo’obe’ láayli’ saatalo’ob, tu xamanil u lu’umil India, úuchik u téejel jump’éel u glasiaril Himalaya, ka’aj ka’anchaj u ja’, beey úuchik u ts’a’abal k’ajóoltbil tumen u jala’achilo’ob le kaajo’. 
Yóok’lale’, le lunes máanika’ k’uch kex 200 u túul áantaj máako’ob ti’al u ch’a’ajolta’al u kaxta’al máaki’.
Xak'alutskíinsa'an tumen: Sasil Sánchez Chan"
10/02/2021,Abraham Bote Tun,Sasil Sánchez Chan,"Mérida, Yucatán","Ichil 30 ja'abobe', maanal 500 mil u ektareail k'áaxe’ luk’ tu k’ab kaaj, tu péetlu’umil Yucatán: CCMSS","Kex ichil 30 ja’abo’ob tu péetlu’umil Yucatáne’, luk’ tu k’ab éejidoe’ maanal ti’ 500 mil u ektaareail k’áax, beey úuchik u chíikpajal tu tsoolts’íibil Tres décadas de privatización y despojo de la propiedad social en la península de Yucatán, meyajta’ab tumen Consejo Civil Mexicano para la Silvicultura Sostenible (CCMMS).
Xak’alxooke’ ku chíikbesik ba’ax yanchaj u yúuchul ti’al u ti’alinta’al tumen yaanal máak éejido’ob, ts’o’okole’ tu tuch’ubtaj u nu’ukil u k’a’abéetkunsa’al jayp’éel ba’alo’ob ti’ u a’almajt’aanile’ ku chíinil tu baantail mola’ayo’ob, beyxan ma’ patal u k’a’abéetkunsa’al Ley Agraria tumen “jun jaats’ k’aasil máako’ob”, tu’ux táaka’an jaytúul u ajmeyajilo’ob jala’ach yéetel u yuumil mola’ayo’ob, le beetik ts’o’ok u ti’alinta’al k’áax u ti’al kaaj, beyxan páarsela’ob yéetel lu’umo’ob.  
 
 
Ichil ba’ax chíikpaj te’e tsoolts’íibo’, ka’aj yanchaj k’eexilo’ob ichil Ley Agraria tu ja’abil 1992 tak tu winalil mayo ti’ u ja’abil 2019e’, tu lu’umil Kaanpech, Quintana Roo yéetel Yucatáne’ ti’alinta’ab tumen yaanal máak kex 22 mil 660 páarselaob, ts’o’okole’ u p’iisil éejido’obe’ , k’ucha’an tak 192 mil 600 ektaareao’ob.  
Beyxan, uláak’ 355 mil ektaareao’ob ti’alinta’al tumen kaaj beey éejido’obe’ ja’ajatsa’ab tumen kaaj yéetel ti’alinta’ab tumen jaytúul u máakilo’ob éejido’ob, jala’achil yéetel mola’ayo’ob. Keet túun yéetel le je’elo’, k’áaxo’ob p’ata’an chéen beyo’ yéetel u k’áaxilo’ob  u noj lu’umil Méxicoe’ láayli’ ts’o’ok u luk’ul tu k’ab kaaj (ts’o’okole’ ma’ jeets’el u beyka’aj k’áax yanik beyo’ tumen ma’ chuka’an u ju’unilo’obi’). 
Tu lu’umil Quintana Rooe’, ja’ajatspaj 208 mil 469 ektaareao’ob k’áax ti’alinta’an tumen kaaj ichil u ja’abil 1993 yéetel 2018; láayli’ te’e ja’abo’obe’ Yucatáne’ tu jatsaj 103 mil 575 ektaareao’ob yéetel Kaanpeche’ 43 mil 260.  
Te’e ts’íibil ju’uno’ ku tsolike’, ti’al u ti’alinkúusa’al éejido’ob tumen yaanal máako’obe’ ku yúuchul ba’alo’ob je’el lela’: féederal nu’ukbesajil Procedee’ tu ts’áaj u páajtalil u ma’anal éejido’ob tu’ux óota’ab jatsbil lu’um, le beetik éem u muuk’ kaaj ti’al u jets’ik wa ba’ax tu yóok’lal yéetel p’áat jach ma’ talam u ko’onol ba’ax k’ajóolta’an beey “terrenos nacionales”; yanchaj ba’ax k’ajóolta’an beey “mafia agraria”, tu’ux táaka’an u ajmeyajilo’ob Procuraduría Agraria, u jala’achil noj lu’umo’ob yéetel u yuumil mola’ayo’ob, máaxo’ob tu béeykunsaj u k’exiko’ob bix jets’a’an unaj u k’a’abéetkunsa’al k’áax yéetel tu beetajo’ob xan u ja’atsa’al ichil éejidatario’ob ti’al u páajtal u séeb ts’íibta’al ichil Registro Agrario Nacional (RAN), tu’ux páatchaj u p’atal tu k’abo’ob u éejidoilo’ob: sla Holbox, Península Holbox, Tulum, Playa del Carmen, ichil uláak’o’ob.
Uláak’ ba’alo’obe’ leti’ úuchik u beeta’al túumben múuch’najo’ob ti’al u kajtal máak, tumen beyo’ mku tse’elel ba’ax ma’ táan u cha’abal u beeta’al tumen Ley Agraria yéetel ba’ax jets’a’an tumen Secretería de Medio Ambiente y Recursos Naturales (Semarnat); u beetchajal Sociedades de Producción Rural, tu’ux ku páajtal u ma’anal k’áax ti’al nojoch mola’ayo’ob tséentik k’éek’en wa kaax; beyxan u tse’elel ti’ kaaj tumen jala’ach ti’al u beetik nukuch meyajo’obi’.  
U ts’íibil chuka’an xak’alxook beeta’abe’ ku páajtal u xo’okol te’e t’o’olbeja’:
https://www.ccmss.org.mx/acervo/tres-decadas-de-privatizacion-y-despojo-de-la-propiedad-social-peninsula-de-yucatan/
Xak'alutskíinsa'an tumen: Sasil Sánchez Chan"
10/02/2021,La Jornada Maya,Sasil Sánchez Chan,"París, Francia",Kex tumen 116 u ja’abile’ tu píitjo’oltaj COVID-19,"Ma’ ojeláan wa u muuk’il u payalchi’ wa yóok’lal u líinfosiito’ob T, ba’ale’ xmoonja síij tu lu’umil Francia, Lucile Randon, máax yaan 116 u ja’abile’, tu píitjo’oltaj COVID-19.  
Xmoonjae’, máax k’ajóolta’an beey hermana André, u ka’atúul máakil ti’ yóok’ol kaab ts’o’ok u yantal u ja’abil utschaj ti’ le k’oja’ana’, beey úuchik u ya’alal tumen Grupo de Investigación en Gerontología, tu’ux ku je’ets’el bix yanik máaxo’ob maanal 110 u ja’abilo’obi’.  
 
 
A’alabe’, tu ya’alajo’ob je’ets’ tsa’ay ti’ coronavirus ti’ xmoonjae’ óoli’ tu chúumukil enero, tu noj kaajil Tolón, tu xamanil Francia, ba’ale’ tu jo’oloj óoxp’éel p’iis k’iine’ ts’o’ok u yutstal, kex tumen láayli’ ti’ ku máan tu siiyáa de rueedase’, yéetel le jueves ku taala’ yaan u k’iimbesik 117 u ja’abil.  
Xak'alutskíinsa'an tumen: Sasil Sánchez Chan"
10/02/2021,Afp,Sasil Sánchez Chan,"Madrid, España",Ku sakkúunsa’al u xamanil Europa tumen u xiixelbat,"Jayp’éel u kúuchilo’ob tu’ux ku ts’a’abal u báakunail COVID-19e’ tu lu’umil Reino Unidoe’ yanchaj u k’a’alal le martes máanika’ úuchak u seen k’áaxal u xiixelbat tu xamanil Europa; Alemaniae’ yanchaj tak máak yéetel u kis buuts’o’ob k’a’alo’ob ichil buul áak’ab. Yanchaj tu’uxe’, je’el bix u noojolil Inglaterra tak Escocia tu’ux k’a’aytab k’aank’an sajbe’entsil tumen bik p’áatak ma’ tu yutstal u bin máak ti’ káarreteráa yéetel ti’ chimes k’áak’, beey a’alabik tumen Oficina Meteorológica. Xaman yéetel lak’ine’ xiixelbate’ ka’anchajan tak 15 seentimetróos.
 
 
Xak'alutskíinsa'an tumen: Sasil Sánchez Chan"
11/02/2021,Dalila Aldana Aranda,Sasil Sánchez Chan,"Mérida, Yucatán",X-its’at méexikanail ko’olel tu k’iinil 11F yéetel u ka’atéenil meyajo’ob,"Máank’inalo’ob jeets’el tumen ONUe’ ku kaxtik u súutul u paakat kaaj yóok’ol talamo’ob ma’ chika’antako’obi’, ti’al beyo’ u káajal u péeksik u yóol kaaj. U K’iinil Ko’olel yéetel Xch’úupalal ich Its’atil yéetel Téeknolojiiae’ ku kaxtik ka kéet yanak u páajtalil u yantal yéetel u meyaj ko’olel yéetel xiib ichil je’el ba’axak siientifikóo meyajil. Beey túuno’, tu ja’abil 2015e’, je’ets’ 11 ti’ febrero beey u k’iinil ti’al u chíimpolta’al u k’a’ananil u yantal ko’olel ich its’atil. Kex tumen ts’o’ok u bin u ya’abtal ko’olel xokik líinsensiatuurae’ yóok’lal its’at, téeknolojiia íingenieríia yéetel kaambal xookolo’ob (STEM) noj xáak’ab p’aatal ichil xiib yéetel ko’olel ti’ ba’alo’oba’; jach táaj chika’an ti’ lu’umo’ob tu’ux táan u bin u xíimbalo’ob, ts’o’okole’ Méxicoe’ ma’ p’aatal pachili’. Ajxak’al xooko’ob de ko’olele’ ma’ táan u chukiko’ob mix u 25% ti’ le yano’ob yóok’ol kaab. U xookile’ ma’ táan u jach ya’abta’al ti’ u kaambalil téeknolojiias de la íinformasioon yéetel ti’ kóomunikasioon, mix xan ti’ íinjenieriiaob. Beey túuno’, u páajtalil u ts’o’oksiko’ob dóoktoradoe’ chéen k’ucha’an tak tu 2%. 
Tuukulo’ob jets’a’an yóok’olo’ob yéetel u kuuch bix unaj xiib yéetel ko’olele’, láayli’ u beetik u p’áatal tséelil xch’úupalal yéetel ko’olel ti’ ba’alo’ob yóok’lal itst’at. Ti’al u páatjal u aktáanta’al ba’axo’ob taalja’an yéetel siiglo XXIe’, je’el bix u k’éexel u máan k’iin yéetel pak’be’en k’oja’ano’obe’, k’a’abéet ojéela’an ba’al yóok’lal its’at, le beetike’, kaaje’ ma’ táan u páajtal u p’atik paachil, u na’atil yéetel u patjo’olil meyaj ku beeta’al yóok’lal le ba’alo’oba’, beeta’an tumen ko’olel, ku chíikbesiko’ob u 50%. 
Wíinike’ páatchaj u pe’echabtik Uj, ba’ale’ le je’elo’ béeychaj tumen kantúul ko’olelo’obe’ jach meyajnajo’ob u ti’al. U k’aaba’obe’ mix juntéen chíikbesa’ab ichil jejeláas k’a’aytajilo’ob beetchaj, Te’e k’iino’oba’ tu’ux táan u máan pak’be’en k’oja’ane’ ku páajtal kt’aan yéetel kmeyaj tumen yaan WiFi, ts’o’okole’ le ba’ala’ láayli’ juntúul ko’olel patjo’oltej (Ada Lovelace). Ti’ u chíimpolalilo’ob Nobele’ jach ma’ kéet yanik u k’uubulilo’ob ts’a’aban ti’ xiib yéetel ko’oleli’. Yóok’lal ts’akyaje’ chéen ti’ 5 por siiento le ts’a’abano’ k’uba’an ti’ ko’olel; ti’ kíimikáae’ 3 por siiento yéetel ti’ fisiikáa beyxan éekonomiiae’ chéen 2 por siiento. Ichil u ja’abil 1901 tak 2020, u Nobelil Fisikáae’ ts’o’ok u k’u’ubul 215 u téenal, chéen kantúul ko’oleli’.
Beyxan u jach yáax wáal meyajil beeta’an ti’al u páajtal u líik’sa’al báakuna ti’al pak’be’en k’oja’an ku máan te’e k’iino’oba’, beeta’an tumen juntúul ko’olel (Katalin Karikó), máax patjo’olmajil u báakunail ARNm. Le je’ela’ ku “ka’ansik” ti’ u seelulasil kwíinkilal u beeto’ob jump’éel próoteináa k’a’anan ti’al u kanik u núuk ba’al ti’al ma’ kk’oja’antal. Le je’ela’ jela’an yéetel uláak’ báakunaob ku beeta’al tu’ux ku ch’a’abal yéetel u ch’i’ibal kimen wa kuxa’an biirus. Ichil u ja’abilo’ob 90e’, mixmáak óot u éejent meyaj tu beetaj, ba’ale’ walkila’, Moderna yéetel BioNTech ts’o’ok u k’amiko’ob u tajan ya’abil mollonesil ti’al u meyajtiko’ob.  
Pak’be’en k’oja’ane’ ts’o’ok u jela’ankúunsik ba’al ichilo’one’ex, jach chíika’an tu kuxtal ko’olel, le ku meyajtiko’ob xak’al xook ba’ale’ beyxan ichil máaxo’ob yaan u paalal táan u xook. Leti’obe’, ku k’a’abéetkunsiko’ob 28 ooras lalaj p’isk’iin ti’al u beetiko’ob u meyajil ichnaj, tumen leti’e’ proomedioil jóok’sa’an ti’al le meyaja’ tu lu’umil México, ts’o’okole’ yanchaj u beetik u xka’ansajilo’ob kaambal kex náach yaniko’ob. Jayp’éel ja’abo’ob paachile’ béeychaj in yantal ti’ jump’éel chan meyaj beeta’ab ti’ jump’éel Montessori. Ku k’áata’al ka bo’onok jump’éel naj yéetel máaxo’ob yano’obi’, beyxan meyajo’ob ku beeta’ali’. Ti’ paalale’ ku k’áata’al: Jayp’éel meyajo’ob ku beetik lalaj juntúul máak ichnaj, máax beetik le meyajo’oba’ yéetel bix je’el a wu’uyikabáaj wa teech laj beetik u ya’abil le meyajo’oba’, tu séeba’anile’ ku núuka’al tumen paalal, “je’el in wu’uyik ma’ patali’ yéetel je’el u lúubul in wóole’”. In k’áat in wojéelt tu’ux ts’íiba’ane’, leti’e’ maamao’ unaj u kaláantik paalal, u beetik u ts’íibo’ob, u chakiko’ob janal, u míiko’ob naj, ichil uláak’ ba’alo’ob. Leti’e’ jeets’el tuukulo’ob unaj u tse’elelo’ob yéetel kaambal ku beeta’al, láak’tsilil yéetel chíimpolal yóok’ol meyaj ku beeta’al ichnaj, u ti’al u yutsil tuláakal máax yanao’ob te’elo’.  
Its’ate’ ma’ táan u páa’taj, mix xan u k’iinil u k’u’ubul wa ba’ax meyajil. Ojéela’ane’, je’el ba’axak ko’olelil ku meyaj tu yotoch yéetel u paalal kex yóok’ol 30 oorase’, yaan u béeykunsik u meyajtik chéen ichil 20 tak 30 ooras ti’ u its’at meyajil. Le beetik ma’ ya’abach ko’olel ku béeytal ichil u xookil its’at yéetel ti’ ka’anal meyajo’ob. K’a’anan u k’éexel le xma’ keetil yana’, ikil u patjo’olta’al túumben poliitikáas yéetel tuukul meyakj’ob ti’al u yáanta’al ko’olelo’ob yéetel xch’úupalalo’ob ichil u meyajil its’at, ma’ chéen ti’al u xooko’obi’, ti’al xan u páajtal u meyajo’ob ken ts’o’okok, ba’ale’ tu’ux ma’ u k’a’ap’éelchajal wa u yóoxtenchajal meyaj ku beetiko’obi’. 
Xak'alutskíinsa'an tumen: Sasil Sánchez Chan"
11/02/2021,La Jornada Maya,Sasil Sánchez Chan,"Mérida, Yucatán",Yaan u yúuchul meyaj tu jáalpachil Jo’ ti’al u yantal u bejil u k’áatal máak,"Ikil táan u bin u nojchtal kaaje’, u jo’opóolpil yéetel u jala’achil le lu’uma’ táan u múul meyajo’ob ti’al u líik’siko’ob u ba’alubáaj Jo’, tu’ux táan u k’a’abéetkunsa’al majant’aak’in ts’a’aban tumen Banobras, yaan u tsa’a’abal u bejil u k’áata’al máak ti’al u kaláanta’al kaaj ku k’áatal tu bak’pachil noj kaaj.
Frente a su crecimiento exponencial, el municipio y el gobierno estatal unen esfuerzos para dotar de infraestructura a la capital yucateca y con un esquema de crédito con Banobras, construirán puentes para seguridad de los peatones en el periférico meridano.
Xak'alutskíinsa'an tumen: Sasil Sánchez Chan"
12/02/2021,María Briceño,Sasil Sánchez Chan,"Mérida, Yucatán","Nasty Lady, xyukatekail koonol ku meyajtik sexual nu’ukulo’ob","Úuchik u jach lúubul u yóol tumen ma’ utschaj tu yich mix jump’éel meyaj ku ts’a’abal ti’e’, Jazmín Martínez máax yaan 24 u ja’abile’, tu p’ataj meyaj yaan ka’ach ti’ jump’éel notariaa, ka’aj káaj u kunik sexual nu’ukulo’ob yéetel uláak’ ba’alo’ob, tu noj kaajil Jo’. Walkila’, ku ya’alike’ ki’imak u yóol yéetel ba’ax tu beetaj, ts’o’okole’ ichil jump’éel p’iis k’iine’ ku yantal tak ka’ak’áal u téenal u k’áata’al ba’alo’ob ti’, tu kúuchil Instagram Nasty Lady. 
Kax ka’ap’éel ja’abo’ob yéetel uláak’ táan chúumuk paachile’, Jazmíne’ taakchaj u k’áatik u meediasil red ti’ Internet, ba’ale’ tu tukultaje’ ku k’áatik ka’ap’éele’ ku yutstal u konik le uláak’ jump’éelo’ ichil u k’ajóolalo’obo’. “Laj konchaj le meediaso’ ka tin ka’a manaj uláak’ tu’ux yanchaj in náajal. Ba’ale’ jujump’íitil úuchik u bin u k’áata’al ten uláak’ ba’alo’ob, ka’aj káaj túun in kaxtik uláak’ tu’ux ku ko’onol le ba’alo’oba’ yéetel bajux u tojol, chéen ka tin wilaje’ táan in beetik tuláakal ba’ax kin beetik walkila’”, ku tsikbaltik Martínez. 
Ka’aj káaj u pak’be’en k’oja’anil COVID-19e’, Jazmine’ ti’ ku meyaj ka’ach ti’ jump’éel notaría, tumen leti’e’ tu ts’o’oksaj u xookil áabogada, ba’ale’ ma’ ki’imak u yóol te’elo’, ts’o’okole’ ku tsikbaltike’ chan sajakchaj u p’atik u meyaj tumen jeets’el u náajal, ba’axe’ Nasty Ladye’ táan u jach k’áatik ti’ ka u ts’áaj u yóoli’, “tin jach tukultaj ba’ale’ tin wa’ale’, ko’ox beetej”. 
Nasty Lady ts’o’ok u chan nojochtal ichil u k’iinilo’ob pak’be’en k’oja’anil, ts’o’okole’ ku ya’alik jak’a’an u yóol u yilik bix utsil k’a’amik ba’ax ku konik, le beetik walkila’, Jazmíne’ ku beetik sexual nu’ukulo’ob je’el bix íinmobilisadooro’ob, u ba’alil u k’a’axal k’ab, aarneso’ob, igueero’ob, u ba’alil kaal beeta’an yéetel k’éewel, nook’, ichil uláak’ ba’alo’ob. Ku manik u nu’ukulil ti’al u beetik, je’el bix aargoyáas, k’éewel yéetel metal; beyxan u jóok’smaj u kúuchil ti’al u meyajtik yéetel ku beetik ba’ax ku k’ubéenta’al ti’.  
“Káaj in beetik u mejen ba’alil kaal, chéen yéetel éenkaje’, ts’o’okole’ káaj in beetik aarneso’ob; tu jach áanten in wilik ti’ Internet bix le ku beeta’alo’ob ti’ uláak’ u lu’umilo’ob yóok’ol kaab. Tu noj kaajil Jo’e’ mina’an ka’ach mixba’al beya’, ba’ale’ juntúul in láak’ ku beetik páawo’obe’ tu tsolajten jump’íit ba’ax unaj u k’a’abéetchajal ten ti’al in beetik”. 
Nasty Lady ku konik xan sexual báaxalo’ob, je’el bix plug ti’al u yiit máak, diildo’ob, yéetel bíibradooro’ob, tumen beey u k’áata’al ti’. Jazmine’ ku káajal u meyaj 9 ja’atskab k’iin tak las 2 wa 3 tu táal u píik’il, u núupe’ ku yáantik u t’ox u k’ubenilo’ob beeta’an Jo’ ti’al sábados, ts’o’okole’ ku k’a’abéetkunsik xan u yáantajil uláak’ juntúul xch’úupal ti’al u páajtal u laj ts’o’oksik ba’ax ku k’áata’al ti’.  
Martíneze’ ku tsikbaltik, yaan ba’alo’ob k’aas ucha’an ti’ yéetel ba’ax ku beetik, tumen yaan xiibo’obe’ “chéen kéen in wile’ ku túuxtik u yoochel u keepo’ob”.  
Xak'alutskíinsa'an tumen: Sasil Sánchez Chan"
12/02/2021,Joana Maldonado,Sasil Sánchez Chan,"Chetumal, Quintana Roo",ONU-DH ku ki’imak óoltik mokt’aan ichil u Congresoil QRoo yéetel Red Feminista Quintanarroense,"Ikil je’ets’ u t’aanil ti’al u yúuchul múul meyaj ichil Red Feminista Quintanarroense yéetel Poder Legislativo, ti’al u ts’aatáanta’al patjo’ol meyajo’ob tukulta’an ti’al u kaláanta’al u sexuaal yéetel réeproduktiboo páajtalil ko’olel, u kúuchil Oficina de Alto Comisionado para los Derechos Humanos méek’tanta’an tumen Organización de las Naciones Unidas (ONU-DH) tu ya’alaje’ uts ba’al jóok’ik ti’ líik’saj t’aan beetachaj.  
Ti’ jump’éel k’a’aytajil ts’íib jóok’sa’ab tumen máax chíikbesik ONU-DH tu lu’umil México, Guillermo Fernández-Maldonadoe’ tu ki’imak óoltaj úuchik u yantal mokt’aan le miércoles máaniko’, ichil Red Femnista Quintarroense yéetel u díiputadoilo’ob ti’ u Legislaturail Quintana Rooe’, tumen tu k’iinil 27 ti’ noviembre ti’ u ja’abil 2020 ka’aj to’ok le kúuchilo’ tumen ko’olelo’ob ti’al u chíikbesik u líik’sik u t’aano’ob. 
 
 
Mokt’aan beeta’abe’ ku jets’ik le 15 ti’ febrero ku náats’ala’ u XVI Legislaturaile’ yaan u beetik jump’éel túumben tsolk’iin ti’al u táakpajalo’ob yéetel u meyajo’ob yéetelo’ob, tu’ux ka béeyak u xak’al tukulta’al tuláakal patjo’ol meyajo’ob ku k’áatik xlíik’saj t’aano’ob, je’el bix u yéensa’al paal, ti’al ka yanak tsikbalo’ob, kéet tsikbal yéetel u jaatsilo’ob meyajo’ob, je’el bix u je’ets’el yéetel u yoksa’al ti’ yéeytambal wa ba’ax ti’al u ts’o’okbal pleenóo, ichil 16 yéetel 24 ti’ febrero. Beey túuno’, unaj u k’a’ajsa’ale’, le diciembre máaniko’ díiputaado’obe’ ts’o’okili’ u jets’iko’ob u jets’iko’ob u ts’ook t’aanil tak tu ts’o’okbal abril.
ONU-DH ku ya’alike’ le mokt’aana’ jump’éel “utsil e’esajil tumen jump’éel bix u chíimpolta’al líik’saj t’aan ku beeta’al ich xma’ loobilaje’, leti’ u táanilkunsa’al u táakpajal yéetel u yúuchul tsikbal yéetel máax k’áatik wa ba’ax, ti’al u múul ch’a’abal u t’aan utsil ba’alo’ob”.  
Fernández-Maldonadoe’ ku ya’alik ONU-DH tu lu’umil Méxicoe’ ku ki’imak óoltik u yantal u k’iinil meyaj ti’al túun u páajtal u ts’aatáanta’al u páajtalil ko’olelo’ob yéetel xch’úupulal kaja’ano’ob yéetel kuxa’ano’ob te’e noj lu’umo’, ts’o’okole’ ku chíimpoltik bin u k’a’ananil ko’olel ku líik’stik u t’aan tumen ku táakmuk’tiko’ob u yantal meyaj ti’al u chíimpolta’al u páajtalilo’ob je’ex unaje’. 
Xak'alutskíinsa'an tumen: Sasil Sánchez Chan"
12/02/2021,Juan Manuel Contreras,Sasil Sánchez Chan,"Mérida, Yucatán",Xooch’,"Xooch’e’, k’a’anan ba’alche’ob ti’al máaxo’ob meyajtik k’áax tumen ku yáantajo’ob ti’al ma’ u yojol u yik’el paak’alo’ob. Ku tsikbalta’ale’ tomoxchi’ u yila’alo’ob wa ku k’a’aytiko’ob kíimil, ba’ale’ u jaajile’, leti’obe’ ku yáantajo’ob ti’al u yutsil kuxtal k’áax te’e lu’uma’. 
“Tu lu’umil Yucatáne’ suuk u yila’alo’ob tu jáanil k’áax yéetel tu p’íich úuchben kúuchilo’ob yaan te’e kaajo’obo’; beyxan ti’ úuchben kaajo’ob”, beey úuchik u ya’alik Vanessa Martínez García, máax jo’olbesik u múuch’kabil Proyecto Santa María. 
 
 
U siintifikoil k’aaba’e’, Tyto alba ma’ juntúul ba’alche’ siijil te’e péetlu’uma’, tumen óoli’ je’el tu’uxa’ak ti’ yóok’ol kaab yaan. Ku páajtal u yila’alo’ob ti’ jo’op’éel kóontinenteob; chéen tu’ux jach táaj ke’el mina’ani’.
Xooch’e’ tu juunal ku máan. Chéen ku yila’al yéetel u núupo’ob tu k’iinil táan u ya’abtalo’ob: u xibil beyxan u xch’upul ba’alche’il yéetel u mejenil. Wa ma’ te’e k’iino’ob yaniko’obo’, chéen tu juunal ku máano’ob, ts’o’okole’ ku jach chíikbesik k’áax u ti’alo’ob, “le beetik ma’ táan u cha’ako’ob u yantal uláak’ xooch’ te’e tu’ux ku yantalo’obo’”, ku ya’alik Martínez García.  
Le ba’alche’oba’, ku tsikbaltik, ku jaantiko’ob mejen soots’o’ob, ba’ale’ je’el xan u jantik uláak’ ch’íich’o’ob maas mejentak ti’ leti’, maanal ti’ u 80 por siientoil ba’ax ku jaantike’, ch’o’ yéetel uláak’ róoedooro’ob.
Xak'alutskíinsa'an tumen: Sasil Sánchez Chan"
15/02/2021,Juan Manuel Contreras,Sasil Sánchez Chan,"Mérida, Yucatán",Rubén Reyes Ramírez: kuxtal k’uba’an ti’ u t’aanil yéetel u k’ajla’ayil Yucatán,"Jo’e’ u k’u’ k’a’anan ajts’íibo’ob yéetle ajxak’al xooko’ob. Tu jejeláas najilo’ob xooke’ láayli’ u pa’ak’al u yi’inajil ajna’at máako’ob sáasilkunsik u bejil máaxo’ob xak’altik meyaj u beetmajo’obi’, beey úucha’an yéetel j-áantropologóo yéetel jk’aay tuukul Rubén Reyes Ramírez.
Te’e chan ts’íiba’ yaan u páajtal u xo’okol jump’íit yóok’lal u meyajil Dr. Reyes; bix úuchik u káajal ts’íib, u káan iik’ ti’ilil Yucatán beyxan bix u yu’ubikubáaj yéetel ba’ax ts’o’ok u béeykunsik. 
Le nojoch máaka’, chíimpolta’an yéeel Premio Ciudad de Mérida; Medalla al Mérito Artístico; Premio de Literatura Antonio Mediz Bolio; yéetel u jach ts’ook k’uba’an ti’ Medalla Silvio Zavala; chéen jayp’éel chíimpolalo’ob ts’a’aban ti’ yóok’lal ba’ax ku k’ubmaj ti’ miaatsil.  
Ichil tuláakal ja’abilo’ob ts’o’ok u meyaj ti’ káan iik’ ti’ilile’, Reyes Ramíreze’ tu kaxtaj u súutukil meyaj tu yotoch, ti’al u xak’altik yéetel ti’al u jeel ts’íibtik jun jaats u meyaj. Máaxo’ob u k’ajóolmajo’obe’ ku páa’tiko’ob ba’ax meyajil ken u jóok’s yéetel u k’iinilo’ob k’albe’enil ts’o’ok máansik, tumen ya’abach ts’íib p’aatal tu k’ab Dr. Rubén Reyes.  
Juan Manuel Contreras: Jka’ansaj, tsikbalto’on bix a wu’uyikabáaj yéetel chíimpolal táant u k’u’ubul tech tumen u áayuntamientoil le noj kaaja’, Silvio Zavala.
Rubén Reyes: Jach táaj ki’imak in wóol ikil in chíimpolta’al, beyxan yéetel jka’ansaj José Ramón Enríquez, máax patjo’oltik yéetel jo’olbesik Teatro Hacia el Margen. In k’ajóol jka’ansaj Enríquez, juntúul máak jach táaj ka’anchaja’an u na’at. Jach yaanten u yóol in níib óoltik chíimpolal.  
Ba’ax ku k’u’ubule’ kin na’atik beey u chíimpolalil ti’ u k’a’ananil miatsil yaan tu noj kaajil Jo’; le beetike’ kin tukultike’, je’el máaxak ti’ máax bíin ts’a’abake’, ku k’a’ananchajal tumen ku nojba’alkúunsa’al its’at ku meyajta’al te’e k’iino’oba’.
U jach k’a’ananile’, leti’ le je’elo’, chíimpolale’ ka’ap’éel ba’ax ku chíikbesik. Kin jach níib óoltik in chíimpolta’al; ba’ale’ u jach nojba’alile’ leti’e’ chíimpolal ku beeta’al ichil u meeyajil miatsil yéetel yóok’lal ba’ax ku beeta’al tumen aj-its’ato’ob beyxan tumen máaxo’ob kaxtik ma’ u xu’ulul yéetel máaxo’ob túumbenkunsik.  
JMC:  Bix úuchik u káajal u yutstal ta wich ts’íib 
RR: Ts’o’ok u máan k’iin oojken ti’ u meyajil káan iik’ ti’ilil. Ka’ap’éel jaatsil kin jach meyajtiki’: éensayo yéetel k’aay tuukul. Káaj in wokoli’ úuchik in táakpajal ichil u kaambalil káan iik’ ti’ilil Platero.  
Le kaambala’ ku meyaj ka’ach tu chúumuk u deekadail 70, ti’ el siiglo máaniko’. Ka táakpajan te’e k’inako’obe’, teen u maas táankelemil, óoli’ je’el bix Benjamín; yéetel máaxo’ob patjo’olte’ jach tu je’ek’abtoj joolnaj ti’ teen tumen tu jach na’atajo’ob meyaj kin beetik. Kaambale’ káajsa’ab tu noj kaajil Jo’ úuchik u péektsilta’al tumen ka’atúul ajts’íibo’ob: jts’íib péektsilo’ob yéetel jk’aay tuukul Juan Duch Colell, juntúul yukateko katalaan u ch’i’ibal, máax bin kajtal xan táanxel lu’umil, ka’alikil u meyaj ti’ u pik’il ju’unil Siempre de Moscú; yéetel tumen uláak’ juntúul j-éespañol its’atil, jk’aay tuukul yéetel jboon Inocencio Burgos.
Leti’ob patjo’olt l taller de literatura Platero, ts’o’okole’ yaan xan jump’éel pik’il ju’un láayli’ xan beey u k’aaba’o’, áanta’an tumen Universidad de Yucatán ka’acho’, UADY walkila’. Ti’ túun yáax chíikpaj u yáax ts’íibil ik’il t’aan. 
JMC: Ba’ax k’a’abéet ti’ máak ti’al u meyajtik káan iik’ ti’ilil  
RR: Yáaxe’, míin u yantal ba’ax ku péek tu puksi’ik’al máak. Ku káajal a kaxtik bix a ts’áak k’ajóoltbil ba’ax ka kuxtatik, beey u machkech le meyajila’. Ku suuktal.  Yaan máax a’alike’ ma’ táan u páajtal a yéeyik a beetik u jk’aay tuukulil, tumen yéeybil a beeta’al. Ba’ale’ beey u bin a kaxtik yéetel a na’atik a t’aan yéetel u yóolil a ts’íib, tak kéen je’ets’ek a bix a na’atik yéetel a beetik k’aay tuukul.   
JMC: Dr. Reyes, ba’ax ka tukultik u jach k’a’ananil ba’al ts’o’ok a beetik  
RR: Yéetel u chíimpolalil Medalla Silvio Zavala, káaj in tukultik ba’ax je’el u páajtal in sutik tu jeele’. Ichil tuláakal ba’ax ts’o’ok in beetike’, jach ki’imak in wóol úuchik in táakpajal ti’ u patjo’olil yéetel u jo’olbesajil u najil xook Humanidades -u ya’abile’ ti’ káan iik’ ti’ilil- tumen ka’ache’ mina’an mix jump’éel beya’ ti’ Yucatán. Ba’ale’ beyxan uláak’ meyajo’ob, je’el bix xan úuchik u beeta’al u molts’íibil ajk’aay tuukulo’ob yaan Yucatán tu ja’abil 1995; beyxan úuchik in táakpajal ti’ u molts’íibil ik’il t’aan Méridas americanas: la Mérida nuestra y la Mérida de Venezuela. Tumen teen jo’olbes u jaatsil Yucatán yéetel jk’aay tuukul venezolanoil Luigi López; áanalte’ tu k’aaba’taj Arquitectura de las Palabras.
Jump’éel meyaj jach k’a’anan in wilkle’, leti’ úuchik in múul meyaj yéetel jka’ansaj Fidencio Briceño Chel ka meyajta’ab Popol Vuh, ich maayat’aan yéetel káastelan. Yéetel tu ts’ooke’ in k’aay tuukulo’ob, ba’ale’ yóok’lalo’obe’ ma’ teen kin t’aani’.  
JMC: Ba’ax ka tukultik yaan a p’atik te’e bej táan a xíimbaltika’  
RR: Ma’ táan in tukultik in séeb kíimil, ba’ale’ in k’áat ka a’alake’ nu’uk ba’ax kin beetik yéetel ba’ax kin tukultik; yéetel mantats’ tin wóotaj in beetik in k’aay tuukulil. Beyxan ichil ba’ax ka a’alake’, meyaj tin beetaje’ áantajnaj ti’al in mu’uk’ankúunsik u t’aanil yéetel u k’ajla’ayil Yucatán.
Xak'alutskíinsa'an tumen: Sasil Sánchez Chan"
16/02/2021,Afp,Sasil Sánchez Chan,"Ginebra, Suiza","Xnigerianail, u yáax ko’olelil máax ken u jo’olbes Organización Mundial del Comercio","Le lunes máanika’ Xnigerianail Ngozi Okonjo-Iwealae’, súut u yáax ko’olelil, yéetel u yáax áafrikanail máax yaan u meyaj tu táan Organización Mundial del Comercio (OMC), mola’ay óoli’ jach ta’aytak u jáawal u meyaj yóok’al talamilo’ob yanchaj tumen pak’be’en k’oja’anil.
“Máaxo’ob táakano’ob ichil OMC táant u ch’a’ako’ob u t’aanil ti’al u p’áatiko’ob xdoktoráa Ngozi Okonjo-Iweala ti’al u jo’olbesik OMC. Beey úuchik u je’ets’el tumen tuláakal máaxo’ob yano’ob te’elo’, úuchik u múuch’ikubáaj Consejo General ku meyaj ti’ le múuch’kabilo’”, beey úuchik u k’a’aytik OMC le lunes máanika’. 
""Xdoktoráa Okonjo-Iwealae’, leti’e’ yáax ko’olel yéetel yáax áafrikanail máax ken u jo’olbes Organización Mundial del Comercio. Jets’a’abe’ tu yáax k’iinil marzo kéen káajak u meyaj beey xjo’olbesajil, yéetel yaan u ts’o’okol tak tu k’iinil 31 ti’ agosto ti’ u ja’abil 2025, chéen ba’axe’ yaan bin u yutstsal u ka’a je’ets’el u p’áatal meyaji’”, beey a’alab tumen mola’ayil ichil ba’ax tu ts’áaj k’ajóoltbil.
“U yantal OMC mu’uk’ane’ jach táaj k’a’anan wa taak k ka’a líik’il tu séebanil ti’ u jejeláasil talamilo’ob yanchaj tu yóok’lal u pak’be’en k’oja’anil COVID-19”, beey úuchik u ya’alik Okonjo-Iweala, máax yaan 66 u ja’abil, tu súutukil úuchik u je’ets’el meyaj u ti’al. 
“K múuch’kabile’ táan u aktáantik ya’abach k’a’anan ba’alo’ob, ba’ale’ wa k múul meyaje’, je’el u páajtal k mu’uk’ankúunsik OMC, yéetel je’el u yutsil p’áatal ti’al u meyaj kex ka yanak uláak’ ba’alo’ob je’el bix le ku yúuchul walkila’”, tu ya’alaj.   
Tsikbal beeta’an ti’al u je’ets’el máax ku p’áatal tu táan múuch’kabile’, chéen ti’ Internet máansa’abij, yóok’lal pak’be’en k’oja’an. Chéen u k’aaba’ Ngozi Okonjo-Iweala táakbesa’an ka’ach ti’al u je’ets’el ba’ax kun úuchul, ts’o’okole’ yanchaj xan u yáantajil Unión Africana yéetel Unión Europea, je’el bix xan Estados Unidos úuchik u k’e’exel jala’achilo’ob te’elo’.  
Ti’al u ts’o’okbal octubre máaniko’, u jala’achil máax táan u meyaj ka’achij, Donal Trump, tu jach yilaj ba’al u beet ti’al u luk’sik u muuk’ le múuch’kabilo’, ts’o’okole’ tu tselaj je’el ba’axak tsikbalil yaan ka’ach yóok’lal xnigerianail.  
Xnigerianaile’ ts’o’ok ka’atéen u beetik u ministrail Finanzas yéetel u xjo’olbesajil ti’ u káarterail Relaciones Exteriores ti’ u lu’umil Nigeria tu yóok’lal ka’ap’éel winalo’ob. Tu káajsaj u meyaj tu kúuchil Banco Mundial, ti’al u ja’abil 1982, tu’ux p’áat 25 ja’abo’obi’. Ti’al 2012e’ tu yóotaj ka’achij, ba’ale’ ma’ béeychaj u p’áatal beey máax ken u jo’olbes le mola’ayilo’, tu jeele’ jp’a’at estadounidense-coreanoil Jim Yong Kim.
Walkila’ yaan u jo’olbesik jump’éel mola’ay, káaj u meyaj ti’ ja’abil 1995, jo’olbesa’an chéen tumen xiibo’ob: óoxtúul europeoilo’ob, juntúul neozelandés, juntúul tailandés yéetel juntúul brasileñoil. 
Xak'alutskíinsa'an tumen: Sasil Sánchez Chan"
16/02/2021,Ap,Sasil Sánchez Chan,"El Cairo, Egipto",Kaxta’ab u asab úuchben kúuchil tu’ux ku beeta’al u ja’il káaltal tu lu’umil Egipto,"Junmúuch ajxak’al xook máako’obe’ tu kaxtajo’ob, le táan u tukulta’ale’, kúuchil tu’ux ku beeta’al u ja’il káaltal, ts’o’okole’ míin leti’ u asab úuchbenil yaan ti’ yóok’ol kaab; ila’ab ti’ jump’éel u asab k’a’anan úuchbenil kaajo’ob yaan tu lu’umil Egipto. 
Kúuchile’ ti’ kaxta’ab Abydos, úuchben kúuchil muuk p’áatal tu chik’inil u yáalkab ja’il Nilo’, maanal 450 kilómetros tu noojolil El Cairo, beey úuchik u ya’alik Mostafa Waziri, máax beetik u secretario generalil ti’ Consejo de Antigüedades de Egipto.
Ku tukulta’ale’ nu’ukulo’ob ts’a’aban te’elo’ míin beeta’ab tu k’iinil táan u beetik u ajawil Narmer, máax k’ajóolta’ab tumen leti’e’ máax tu p’éelilkúunsaj úuchben Egitpo ti’al u káajbal Primer Período Dinástico (3150 a.C. - 2613 a.C.).
Aj xak’al xooko’obe’ tu kaxtajo’ob waxakp’éel nukuch kúuchilo’ob, lalaj jump’éele’ ku p’isik kex 20 meetros u chowakil yéetel 2.5 meetros u kóochil, ba’ale’ ka’a t’o’oli’. Ichil tuláakalo’obe’ yaan kex 40 u báarilo’ob k’at, tu’ux ku chokokíinsa’al u neek’il yéetel u ja’il ti’al u beeta’al u ja’il káaltal, beey úuchik u ya’alik Waziri.
Múuch’il meyaje’ jo’olbesa’an tumen doktoor Matthew Adams, máax ku meyaj tu kúuchil Instituto de Bellas Artes de la Universidad tu noj kaajil Nueva York yéetel tumen Deborah Vischak, u xka’ansajil áarkeolojia yéetel úuchben egipcia its’at ti’ u noj najil xook Universidad de Princeton.
Adams tu ya’alaje’, kúuchil beeta’ab ti’al bin u yila’al ma’ u jáawal u yantal u ja’il káaltal le kéen beeta’ak je’el ba’axak k’a’anan meyajil tumen jala’acho’ob, ts’o’okole’ yaan jayp’éel ba’alo’ob e’esike’ ts’o’okili’ u káajal u k’a’abéetkunsa’al u ja’il káaltal kéen úuchuk k’uub ti’ úuchben Egipto.  
Britanikoil arkeologo’obe’ ts’o’okili’ u yáax a’aliko’ob yaan jump’éel kúuchil je’el bix le je’ela’, ti’al u káajbal siglo XX, ba’ale’ ma’ páatchaj u kaxtiko’obi’.  
Xak'alutskíinsa'an tumen: Sasil Sánchez Chan"
17/02/2021,La Jornada,Sasil Sánchez Chan,Ciudad de México,Aj its’ato’ob yéetel kajnáalo’obe’ ku k’áatiko’ob ka ch’a’ajolta’ak u kaaxanil u kuxa’an t’aanil Xocén,"Tu kaajil Xocén, Yucatáne’, ku tsikbalta’an yanchaj u kili’ich ts’íibil bobatil t’aan; ku ya’alale’ okla’ab ichil 1880 yéetel 1945; kuxa’an áanalte’ ku sutik u wáalal tu juunal, tu’ux láaj ts’íibta’an ba’ali’: bix úuchik u yantal yóok’ol kaab, bix úuchik u pa’atal tuláakal ba’al yéetel ba’ax ku taal u k’iin.
Ba’ax túun yaan u yil le áanalte’a yéetel u k’iinil bin kéen xu’uluk yóok’ol kaab, ba’atel ka yanchaj ka’aj k’uch sak wíiniko’ob tu siigloil XIX yéetel túumben líik’saj t’aan táan u yantal tu k’ab maayaob ti’al u yantal u muuk’o’ob tuka’atéen. Le je’elo’oba’ chéen jayp’éel k’áatchi’ táan u beeta’al tumen u mola’ayil Teatro Ojo, ikil táan u ch’a’ajoltik u meyaj tumen táan u kaxtik ka ka’a meyajnak Comisión interdisciplinaria de búsqueda del Libro vivo de Xocén, le beetike’ yaan kaxtik ka k’uchuk tak tu xikin jala’ach Andrés Manuel López Obrador.  
 
 
Ti’al túun u na’atal ba’ax u nooyil meyaj táan u beeta’ale’, k’a’anan u k’ajóolta’al bix káajik meyaj, beey tu tsolaj jbeet balts’am Héctor Bourges, ti’ tsikbal tu beetaj yéetel La Jornada.
Maanal 30 ja’abo’ob paachile’ úuch k’a’anan ba’al yéetel le áanalte’o; ts’íibta’ab ti’ pik’il ju’un yéetel ojéelta’an tumen u kajnáalilo’ob Xocén. Máax beetik u jala’achil te’e k’inako’obe’, Carlos Salinas de Gortari, tu k’áataj ka beeta’ak Comisión interdisciplinaria de búsqueda del Libro vivo de Xocén, ba’ale’ ka yanchaj Ejército Zapatista de Liberación Nacional, tu yáax k’iinil enero ti’ u ja’abil 1994, tu lu’umil Chiapasae’, “tu’ubsa’an le yáax múuch’kabil beeta’abo’”.
Tu ja’abil 1990e’, Salinas de Gortari tu xíimbaltaj Xocén. Kajnáalo’obe’ tu k’áatajo’ob ti’ ka bin áantako’ob yéetel ba’ax jach táaj k’a’anan u ti’alo’ob: jump’éel telesekundaaria, u páabimentarta’al nojbej, u jeel beeta’al u pak’ik sementeerio, u yantal juntúul ts’akyaj sáansamal, jump’éel kúuchil xook yéetel u graadasil u kúuchil balts’am, ichil uláak’ ba’alob. 
U jach k’a’ananile’, leti’ ka kaxta’an u kuxa’an t’aanil Xocén. Walkila’, u mola’ayil Teatro Ojo, ich múul meyaj ku beetik yéetel ajxak’al xooko’ob yéetel u kajnáalilo’ob le kaajo’, yaan u k’áatiko’ob ke ka’a meyajnaj múuch’kabil; ka’ache’ jo’olbesa’an tumen etnólogo Arturo Warman, máax ku jo’olbesik ka’ach xan Instituto Nacional Indigenista.
Ichil meyajo’ob táan u beeta’al ti’al u ka’a béeytal u meyaje’, ti’ yaan u balts’amil Teatro Ojo. U tuukulile’ ka beeta’ak ba’ax k’ajóolta’an beey téeatralidad expansibáa, tu’ux ka chíikbesa’ak u paakat u kaajil Xocén te’e k’iino’oba’, ti’al xan u chíimpolta’al u k’a’ananil u tuukulo’ob, ba’ax ku jaajkúunta’ali’ yéetel bix yanik ba’al ti’ poliitikáa yaan ka’achij yéetel walkila’.  
Meyajil balts’a’ame’ ku k’aaba’tik Elucubraciones sobre el posible paradero del libro vivo de Xocén; u ka’a jaatsilo’ob beeta’ane’ ku páajtal u cha’antal tu kúuchil Internet Teatro UNAM, https://teatrounam.com.mx/teatro/elucubraciones-sobre-el-posible-paradero-del-libro-vivo-de-xocen/
Un metro por un metro u k’aaba’ u yáax jaatsil, tu’ux ku páajtal u yu’ubal k’aayo’obi’, cha’ano’ob yéetel k’aay tuukulo’ob ich káastelan yéetel yáax t’aano’ob; u ka’ap’éelilo’, beya’: Y se dice que está vivo, te’elo’ yaan oochelo’obi’, cha’ano’ob yéetel uláak’ kili’ich t’aano’ob ku beeta’al ka’achij.  
Xak'alutskíinsa'an tumen: Sasil Sánchez Chan"
17/02/2021,La Jornada Maya,Sasil Sánchez Chan,Ciudad de México,Tu lu’umil Méxicoe’ láayli’ u bin u ya’abtal ko’olel yóok’ol xiib: x-xak’al xook,"U asab yantal ko’olel keetel yéetel xiib yaan tu noj lu’umil Méxicoe’, je’el u bin u ya’abtale’, yóok’lal ba’alob je’el bix beyka’aj ja’ab ku kuxtal juntúul máak, beyxan jaytúul paalal ku síijil, u yantal u bin máak kajtal táanxel tu’ux yéetel kiinsajil, ichil uláak’ ba’alo’ob, beey úuchik u ya’alik Tania Lizbeth Elizalde, máax beetik u co-coordinadorail Seminario Interinstitucional de Familia y Salud ti’ u noj najil xook Universidad Nacional Autónoma de México (UNAM).
Beyxan, uláak’ ba’al je’el u yantal ba’al u yile’, leti’e’ bix táan u jaats’ u pak’be’en k’oja’anil COVID-19, tumen xaak’alilo’ob beeta’ane’, tu chíikbesaje’, kex tumen xiib yéetel ko’olel keet u yantal u jóok’ol tu yotoch ti’al u kaxtiko’ob meyaje’, xiibo’obe’ óoli’ jump’íit kaabal yanik u sajbe’entsil u pa’ak’al ti’ le k’oja’ana’. 
 
 
“Kéen síijik máake’, ku asab yantal xiibo’ob wa ku ke’etel le jaytúul ko’olel ku yantalo’obi’, ba’ale’ tu yáax ja’abilo’ob kuxtale’ asab ya’ab xi’ipalal ku kíimil. Xaak’alo’ob beeta’ane’ ku ye’esike’ ku yantal asab ya’ab xiib ku yantal u bin táanxel tu’ux ti’al u kaxtik u náajal, yéetel láayli’ xan ya’ab u kíinsa’al tumen loobilaj ku yantal yóok’lal néerkotraafikóo”, tu ya’alaj.  
Tu k’a’ajsaje’, túumben xookil beeta’ab tumen Censo Nacional de Población 2020 tu chíikebsaje’, tu noj lu’umil Méxicoe’ yaan 126 millonesil 14 mil 24 kajnáalo’ob: 64 millonesil 540 mil 634 u túulale’, ko’olel (51.2 por siiento); yéetel 61 millonesil 473 mil 390 u túulale’, xiibo’ob (48.8 por siiento); lela’ u k’áat u ya’ale’, 100 u túul ko’olel yaan yóok’lal lalaj 95 u túul xiib. Beyxan u xookil ko’olel yaan yóok’ol kaabe’, ku píitmáansik xiibo’ob yaan. 
Beyxan, u xmeyajil Facultad de Estudios Superiores (FES) Aragón, tu ya’alaje’, ko’olele’ ku yantal u jóok’ol tu yotocho’ob ti’al u kaxtiko’ob meyaj, ba’ale’ ma’ u tojol ku bo’otal ti’obi’, mina’an xan u seguróo’ob, le beetik xan ma’ táan u páajtal u bo’otalo’ob kéen ch’éenek u meyajo’obi’.  
Xak'alutskíinsa'an tumen: Sasil Sánchez Chan"
17/02/2021,La Jornada,Sasil Sánchez Chan,Ciudad de México,Táan yáax k’iin óoli’ tu 80 por siientoil u noj lu’umil México: Conagua,"Tu 79 por siientoil u noj lu’umil Méxicoe’, táan u yu’ubal yáax k’iin, ts’o’okole’ tu’ux ku líik’sa’al ja’e’ ma’ chuka’an mix táan chúumuk ja’i, jach kaabal ti’ le ts’o’ok u p’isa’al tu k’ajla’ayil le lu’uma’. Úuche’ tumen jach ma’ k’áax ja’ tu yáax winalilo’ob le ja’aba’. U ya’abil le je’elo’obo’, ti’ yaan tu chúumukil yéetel u xamanil México.
 
 
Xak'alutskíinsa'an tumen: Sasil Sánchez Chan"
18/02/2021,Abraham Bote Tun,Sasil Sánchez Chan,"Mérida, Yucatán",Jueze’ ku jets’ik u xo’ot’ol u jaats meyajo’ob Tren Maya tu lu’umil Yucatán,"Juzgado Cuarto de Distritoe’ tu je’ets’aj u xo’ot’ol jun jaats k’iino’obe’, u meyajil ti’al u beeta’al Tren Maya tu lu’umil Yucatán, yaane’ ti’ táaka’an ichil u yóox jaats bejil, ikil u kaxta’al ka yanak utsil ti’ 40 u p’éel maaya kaajo’ob te’e lu’uma’, tumen ku jach loobilta’al k’áax yéetel le meyajo’oba’, ba’ale’ yaan u kaxta’al ka táaj xo’ot’ok tuláakal ba’al ku takpolta’al”.  
Yéetel túun le je’ela’, ku chukik kamp’éel xóot’ meyajo’ob ku tse’elel ti’ le meyaja’, tumen jejeláas bix u loobiltik yéetel u péech’óoltik u páajtalilo’ob kaaj. Máaxo’ob chíikbesik u t’aan kaajo’obe’ tu ya’alo’obe’ ma’ táan u éejentiko’ob le meyaja’, tumen ku tselik páajtalil jeets’el ti’al u cha’ak’ab éejeno’obe’ yéetel ma’ k’áatchita’abo’ob yóok’lal mixba’ali’, ts’o’okole’, tu ya’alaje’ chéen kéen u k’ujs loobilaj, sajbe’entsil kuxtal yéetel náarkotraafikóo.  
“U k’áato’ob u cancunizarto’ono’ob… lelo’ u k’áat u ya’ale’ ka tse’elek k k’áaxo’ob, to’one’ k k’áat ka jáawsa’ak u beeta’al Tren Maya wa ma’ yáax táanil u k’áatchibta’al lalaj kaaj ti’al u yu’ubal ba’ax ku ya’aliko’ob yóok’lal”, beey úuchik u ya’alik Gregorio Hau Caamal, máax táaka’an ichil u múuch’kabil Asamblea de Defensores del Territorio Maya “Múuch’ Xíinbal”.
Óoxp’éel xóot’ meyajo’obe’ jets’a’abe’, leti’ ba’ax béeychaj úuchik u k’a’abéetkusa’al áamparo’ob tumen Asamblea, U múuch’il Chuun T’aan Maya yéetel u legal áantajil  Indignación le 20 ti’ enero ti’ le ja’ab máaniko’, tu táan Manifestación de Impacto Ambiental (MIA) del Tren Maya, jets’a’ab tumen Secretaría de Medio Ambiente y Recursos Naturales (Semarnat) ti’al u yutsil meyaj Fondo Nacional de Fomento al Turismo (Fonatur).
Valiana Aguilar Hernández, máax táaka’an ich “Múuch’ Xíinbale’, tu tsikbaltaj Tren Mayae’ jump’éel meyaj táan u je’ets’el yóok’ol kaaj tumen nojoch jala’acho’ob, ts’o’okole’ ku loobiltik u páajtalilo’ob yéetel ku pech’ik u yóol kaaj ikil u tukulta’ale’ ma’ táan u béeytal u jets’ik ba’ax u k’áato’ob ti’ u kuxtalo’obi’. 
 
 
Beyxan, tu ya’alaj, meyaje’ yaan u loobiltik yóok’ol kaab, yaan u k’askúuntik k’áax, ja’, ts’o’okole’ yaan ku jatsik kaaj. Yéetel u táaj k’uchul máax xíinximbal te’e lu’uma’ yaan u káajal u beetik u yantal talamilo’ob ti’al u kaláanta’al kaaj, u loobilta’al ko’olel, u yantal náarkotraafikóo, je’el bix táan u yúuchul Cancún yéetel Tulum.
Hau Caamal, u meyajil Trene’ táan u beeta’al kex tumen ma’ táan u yu’ubal u t’aan maaya kaaji’, ba’ale’ yéetel u muuk’il u t’aane’ tu ya’alaj: “To’one’ ma’ k k’áat u máan k míist ba’ax ken u p’at Tren Maya, je’el bix k’aas pata’anil u k’aaba’”. 
José Koyoc Ku, máax chíikbesik Chuun T’aan Mayae’, u xo’ot’ol meyaje’, jump’éel páajtalil yaan ti’ jala’ach ti’al u je’elsik ba’ax ku beetik yéetel ti’al u chíimpoltik k’áata’an unaj u beetik ti’ maaya kaaj ti’al u yu’ubal u t’aan.  
Orvelín Montiel Cortes, u abogadooil Indignacióne’, tu tsolaj le óoxp’éel xóot’ meyaj je’ets’a, béeychaj tu yóok’lal sajbe’entsil ku taasik ti’ yóok’ol kaab yéetel wíinik táan u bin u líik’il.
Xak'alutskíinsa'an tumen: Sasil Sánchez Chan"
18/02/2021,La Jornada,Sasil Sánchez Chan,Ciudad de México,K’áata’ab ti’ STPS ka u no’ojan k’ub k’áatan beeta’ab ti’ tumen juntúul máak ma’ sáasil u yichi’,"Te’e k’iino’oba’, u mola’ayil Instituto Nacional de Transparencia, Acceso a la Información y Protección de Datos Personales (Inai) tu jets’aj u t’aan ti’al u k’áatik ti’ Secretaría de Trabajo y Previsión Social (STPS) ka bin u ts’aatáanto’ob páajtalil yaan ti’ kajnáal kuxa’ano’ob yéetel je’el ba’axak díiskapasidaad, ti’al túun u yantal u páajtlil ti’ob u yojéeltiko’ob ba’al je’el bix unaje’, chéen ba’axe’ yéetel ba’alob jets’a’an je’el u páajtal u k’a’abéetkunsiko’obe’, tumen ma’ seen úuchake’, mola’aye’ tu k’ubaj chéen ti’ ts’íibil ju’une’, u núuktajil ba’ax táan ka’ach u k’áata’al tumen juntúul máak ma’ sáasil u yichi’, le beetik tu k’áataj ka túuxtak u juumilt’aan ich MP3.
 
 
Kéen núuka’ak wa ba’ax tumen mola’ayo’ob ba’ale’ ma’ no’ojan ti’al máax yaan ti’ob díiskapasidaade’, ku péech’óoltik páajtalil yaan ti’ kajnáalo’ob, le beetik unaj u ts’aatáanta’al ba’ax ku yúuchul, beey tu ya’alaj Inai.  
Le beetike’, yanchaj u k’áata’al ti’ STPS ka u k’ub u ts’íibil Word yéetel u juumilt’aan MP3, je’el ba’axak ju’un ka u táakmuk’t u poliitikail meyaj jetsa’an ti’al máax kuxa’ano’ob yéetel díiskapasidaad, beyxan ba’ax nu’ukbesaj yaan u ti’alo’ob yéetel taak’in xupa’an ja’ab man ja’ab tu yóok’lal, tu k’iinil meyajnaj jala’ach Vicente Fox Quesada, Felipe Calderón Hinojosa yéetel Enrique Peña Nieto.
Úuchik u tsikbaltik ba’ax úuch tu táan u jeel máako’obe’, máax ts’a’aban meyaj Inai, Adrián Alcalá Méndez, tu ya’alaje’, yanchaj juntúul máak k’áat ka sáasilkúunsa’ak ba’al ti’, chéen ba’axe’ tu k’áataj ka ku’ubuk ti’ Word yéetel MP3 tumen ma’ sáasil u paakati’ yéetel istikyáaj u péek, ba’ale’ mola’aye’ chéen tu k’ubaj Word.  
“Je’el bix u bin u ts’a’abal k’ajóoltbil ba’al ti’al u yutsil ojéelta’al tumen je’el máaxake’, yaan xan k péektsiltik yéetel k kaxtik u ts’aatáanta’al u páajtalil wíinik kuxa’an yéetel je’el ba’axak díiskapasidaad, ba’ale’ yaan xan k-ilik ka béeyak páajtalil yaan ti’ob ti’al u yojéeltik ba’ax u k’áat u yojéelto’ob”; tu ya’alaj Alcalá Méndez.
Xak'alutskíinsa'an tumen: Sasil Sánchez Chan"
18/02/2021,Itzel Chan,Sasil Sánchez Chan,"Mérida, Yucatán",K’u’ub chíimpolal “Héctor Victoria Aguilar”,"Ikil u kaxta’al u chíimpolta’al k’a’anan ba’al tu beetaj yóok’lal its’at yéetel miatsil tu lu’umil Yucatáne’, u léejisladoorilo’ob Congreso del Estado tu k’ubajo’ob chíimpolal ti’ aanimáas Adolfo Patrón Luján; tu k’aaba’e, k’a’am chíimpolal tumen u yatan, Margarita Molina Saldívar.
Xak'alutskíinsa'an tumen: Sasil Sánchez Chan"
21/02/2021,Juan Manuel Contreras,Desconocido,"Mérida, Yucatán","In wilmaj u talamil u péektsilta’al maaya miatsil': Feliciano Sánchez, yaan u k’amik Medalla Bellas Artes","Foto: Viviana Bugliani
“Ts’o’ok in chan ilik u talamil ikil in kaxtik ka yanak no jmeyajo’ob tu’ux ka péektsilta’al miatsil maaya; beyxan ti’ a’almajt’aano’ob tu’ux ka táakmuk’ta’ak”, beey tu ya’alaj Feliciano Sánchez Chan, juntúul máak jach meyajnaja’an ti’al u chíimpolta’al maayat’aan tu lu’umil Yucatán, yéetel máax yaan xan u chíimpolta’al yéetel Medalla Bellas Artes, te’e ja’ab 2021 yaniko’ona’.
Yóok’lal chíimpolale’, jka’ansaj Sánchez Chane’ tu ya’alaje’ ja’ak’ u yóol ka tu yojéeltaj yaan u ts’a’abal ti’, yéetel tu ya’alaje’, kéen u beet máak ba’ax jach uts tu yiche’, mix tech u páa’ta’al ka yanak uláak’ wa ba’ax tu yóok’lal.  
“U chíimpolta’al meyaj kin beetike’, ma’ chéen in ti’ali’. Tumen ku tóoch’tik ba’ax u k’áat u ya’al miatsil yéetel kaaj ti’ kuxtal yaan to’on”, tu ya’alaj.  
Feliciano Sáncheze’ káaj u péektsiltik maayat’aan ka tu chukaj bolonp’éel u ja’abil, tu kaajal, Xaya, tu méek’tankaajil Tekax, tu’ux síijij. Ka chan yanchaj u k’iinil je’elile’ tu páayt’antaj u xoknáalo’ob primaria yéetel uláak’ u yéet kaajalo’ob ti’al u beetiko’ob jump’éel cha’an. Tu jo’oloj lajunp’éel ja’abo’obe’ jéets’ u yokol meyaj Dirección General de Culturas Populares, tu’ux káaj u péektsiltik maayat’aan ti’ mola’ayo’ob.  
Leti’e’ ku tsikbaltike’, bej u xíimbaltmaj ikil u péektsiltik t’aane’ ma’ toj yaniki’, tumen ichil le ka’a k’áal ja’abo’ob ts’o’ok u meyaje’, yaan jejeláasil talamilo’ob ts’o’ok u máansik ikil u kaxtik u chíimpolta’al maaya kaaj. Je’el bix ka’aj a’alab, tu ja’abil 2011, úuchik u chíimpolta’al maaya kaaje’, tukulta’ab noj xáak’ab le yanchajo’, “u jaajile’, béeychajij, ba’ale’ ka’aj k’éex máax beetik u jala’achile’, díiputaado’obe’ tu sa’atbeso’ob u páajtalil maaya kaaj, ka’aj jóok’ chéen jump’éel “báaxal boonil” ti’ ba’ax tukulta’an u beeta’al ka’achij”, tu ya’alaj.  
Ba’ale’ tu ya’alaje’, u chíimpolta’al ti’ a’almajt’aan maaya kaaje’, jach noj ba’al, kex tumen ma’ béeyak u k’a’abéetkunsa’al je’el bix unaje’, tumen mola’ayo’ob unaj u yilike’ ma’ táan u chúukpajal u yóol ti’al u meyajtiko’ob tu beel, “ba’ale’ ch’aajal ichil u a’almajt’aanilo’ob le Noj Lu’uma’”
Feliciano Sáncheze’ ku tukultik maaya t’aane’ sajbe’entsil yanik yóok’lal bix yanik tu táan káastelan t’aan tumen, tak walkila’, mina’an kúuchilo’ob yéetel mola’ayo’ob tu’ux u ka t’a’anak maayai’.  
“Le ba’ax ku yúuchula’ ku ts’áak u si’ipil le lu’uma’, yóok’lal ba’ax táan u beetik ti’ maaya kaaj, tumen tu loobiltik páajtalil jets’a’an u ti’al”, tu ya’alaj.   
Yóok’lal túun U Máank’inal Máasewal T’aano’obe’, Sánchez Chane’ ku tukultik ma’ unaj u je’ets’el jump’éel u ti’ali’, tumen xma’ keetil kuxtal yéetel péech’óolal ku beetik noj lu’um ti’ kaajo’obe’ leti’ ba’ax chíikbesik jela’an kuxtal yéeteli’.  
“U jaajile’, lalaj a’almajt’aane’ unaj pata’an ti’al u kéet ts’aatáantik je’el máaxak kajnáalile’ je’el bix u kuxtale’; ba’ale’ tumen ma’ táan u beeta’ale’, ku kaxta’al u je’ets’el noj k’iino’ob ti’al u k’a’ajsa’al loobilaj beeta’an yóok’ol t’aano’ob péech’óolta’an”, tu ya’alaj."
21/02/2021,Jairo Magaña,Desconocido,San Francisco de Campeche,U paalal máasewal máako’obe’ ku sublaktalo’ob u t’aan u yáax t’aanil u yuumo’obi’,"Tu jo’oloj ka’a k’áal ja’abo’ob kóojok Kaanpeche’, úuchik u máansik yaj óolal ka’aj púuts’ ti’ ba’ateltáambal táan u yantal ichil Poder Militar ti’ u lu’umil Guatemala yéetel ba’atel máako’ob tu táan chapín jala’achile’, yuum Diego López Vázqueze’ ku ya’alike’ u paalal yéetel uláak’ táankelemo’ob ti’ u kaajil Mayatecun II ma’ u k’áato’ob u kano’ob u yáax t’aanilo’obi’; u paalal túune’ ma’ táan u yóotik u kaniko’ob mam t’aani’, ba’ale’ ku na’atiko’ob.  
“Ku chibéearo’ob, le beetik ma’ táan u t’aniko’obi’, ba’ale’ leti’obe’ ma’ táan u na’atiko’ob lelo’ junkóots ti’ máaxo’oni’”, tu ya’alaj.
Beyxan u k’a’abéetkunsa’al máaben cha’an, raadio yéetel uláak’ ba’alo’ob je’el bix séelulare’, ku náachkúunsik táankelemo’ob ti’ u ch’i’ibal yéetel u miatsilo’ob, tumen ku yúuchul tak ti’ u paalal kolnáalo’ob ku yáantajo’ob ka’ach ti’ u meyajil k’áaxe’, walkila’ ku sublaktalo’ob ken yanako’ob yéetel uláak’ máako’obe’”.  
“Tene’ yanchaj in meyaj yéetel in taata, ti’ kaja’anon ka’ach Guatemala, ti’ jump’éel chan k’áax talam u k’uchul máaki’; tak tu píix máak k’ucha’an u luuk’il tak kéen k’uchuko’on tu’ux yaan le paak’alo’obo’, ti’al u túun u káajal u meyajo’obi’, ma’ chéen ch’a’abili’, ba’ale’ kin wa’alik ti’ in paalilo’obe’, leti’obe’ ma’ tu muk’yajtajo’ob mixba’ali’, tumen u kajtal máasewal máak tu lu’umil Guatemalae’, k’aak’as ba’al”, tu ya’alaj.  
Tu tsikbaltaje’, leti’e’ ku t’anik ich mam t’aan u paalal, ts’o’okole’, je’el bix leti’o’, yaan uláak’ nojoch máako’ob beey xan y beetiko’obi’, ba’ale’ paalal táan u líik’ile’ ma’ u k’áat u kano’obi’. Je’el bix yuum Diego yéetel xunáan Juanae’, beey úuchik u k’uchul xan maanal ti’ mil kúuchkabalo’ob tu lu’umil México, jejeláas u maitsilo’ob, je’el bix mam, k’anjobal, kekchí, awakateko, ichil uláak’o’ob. Lalaj t’aane’ yaan bix u juum yéetel jela’an xan ichilo’obi’; leti’e’ ma’ táan u na’atik u t’aan juntúul k’anjobal máak, ba’ale’ yóok’lal bix úuchak u máan kuxtal ti’obe’ yanchaj u kaniko’ob kuxtal Kaanpech.
“Yaanten 22 ja’abo’ob ka k’uchen weye’, ts’o’ok u yantal in fáamilia yéetel óxotúul in paalal ka’achij, ka’atúul xch’úupalal yéetel juntúul xiib, wey yanchaj uláak’ bolontúul kpaalal, yéetel kin jach níib óoltik Yuum K’uj tumen u nojochilo’obe’ ma’ táan u jach k’a’ajsiko’ob le ba’atelilo’ mix xan bix púuts’iko’on Guatemala, ba’ale’ to’one’ t-ilaj u kíinsa’al máaki’, u loobilta’al ko’olel yéetel u yúuchul kiinsaj”, tu tsikbaltaj.  
“Wa ajk’atun ku yilkech beey jba’atel máake’, ku kíinsik a baatsil, ts’o’okole’ teech; wa jba’atel máak ku yilkech beey ajk’atune’, láayli’ beyo’, tumen kex ma’ jaaj wa táan u ya’alal wa ba’ax ojéeltbile’, ka kíinsa’al”, tu ya’alaj.  
Yanchaj u xíimbaltiko’ob óoxp’éel k’iin, tak ka’ach béeychaj u na’akalo’ob La Bestia ti’al u k’uchulo’ob Chiapas. Yanchaj u luk’ul máak Guatemala tumen u seen kíinsa’alo’obi’, ba’ale’ ka k’ucho’obe’, túuxta’abob Kaanpech; yáax kajlajo’ob tu kaajil Chiná. Te’e k’inako’obe’ chéen éejido, ba’ale’ ma’ xan u yuumilo’obi’.  Ba’ale’ ka’aj máan jayp’éel ja’abo’obe’, yanchaj lu’um tu k’aaba’ob. Le beetik yanchaj u kaajil Mayatecun I, Mayatecun II yéetel Santo Domingo Kesté, tu méek’tankaajil Champotón. 
Yuum Diegoe’ láayli’ u tukultik ba’axten u paalale’ ku sublaktal u t’aan u t’aanilo’obi’, wa ba’axten maas uts tu yich u t’a’anal káastelan t’aan, tumen kex ts’o’ok u líik’ilo’ob México, Guatemalae’ ti’ yaan tu k’i’ik’elo’obi’."
22/02/2021,Itzel Chan,Sasil Sánchez Chan,"Mérida, Yucatán",Jxak’al xook Fidencio Briceño ku ya’alike’ maaya t’aane’ jujump’íitil u bin u túumbenchajal,"Walkila’, yaan t’anao’ob ich maaya t’aan suuk u k’a’abéetkunsa’al tu kuxtal kaaj sáansamal, tak tumen máaxo’ob ma’atech u t’aniko’ob maayai’, ba’ale’ le ba’ax u k’áat u ya’alej náach ku máan ti’ jach bix yanik ich maayai’, le beetik jlingüiistáa Fidencio Briceño Chele’, tu ya’alaje’ ku yúuchul tumen t’aano’ob ich maayae’ ku káajal u k’a’abéetkunsalo’ob yaanal bix ti’ je’el bix suuka’ane’, ti’al u ya’alal uláak’ wa ba’ax.
“Ya’abach ti’ le t’aano’oba’ ku k’a’abéetkunsa’al te’e kaajo’obo’, ba’ale’ walkila’ ku ya’alal tumen máaxo’ob yaan noj kaaj, le beetik ku k’éexel ba’ax u k’áat u ya’alej, tumen ma’ táan u k’a’abéetkunsa’al je’el bix suuka’ane’”, tu tsolaj. 
 
 
Kex tumen yaan lingüiistaob ku ya’aliko’obe’ kéen úuchuk ba’al beya’ ku sa’atal maaya t’aane’, Fidencio Briceñoe’ ku ya’alik t’aane’ chéen táan u túumbenkuusikubáaj, tumen t’aane’ ku bin u k’éexel, ts’o’okole’ kex k’éexek xan ba’ax u k’áat u ya’alej, maayae’ láayli’ ti’ yani’, yéetel láayli’ xan u k’a’abéetkunsa’al, tak ichil u kaajal máak wa táanxel tu’ux.  
“Ti’al máaxo’ob u jach k’almajo’ob u nu’ukil bix unaj u t’a’anal maayae’, le je’ela’ ku ch’a’ako’ob beey tu bin u sa’atal t’aan, ba’ale’ teen beey jliingüiistaene’ kin wa’alike’, kéen sa’atak bix u k’a’abéetkunsa’al tumen kaaj tumen yaanal bix u na’atale’, ku k’éexel xan ba’ax  u k’áat u ya’alej. Je’el bix kéen ch’a’abak jump’éel t’aan wa chuka’an tuukul ti’al u ya’alal tumen uláak’ máako’ob, ts’o’okole’ kex pooch’ile’, ma’ ojéela’an ba’ax jach u k’áat u ya’alej, ba’ale’ ku káajal u k’a’abéekunsa’al yaanal bixij”, ku ya’alik.
Je’el bix u bin u ya’alal le maaya t’aano’oba’, beyxan u bin u p’áatal ichil t’aan ku beeta’al sáansamal tumen kaaj.  
Fidencio Briceñoe’ tu k’a’ajsaj u ya’abil le t’aano’ob mantats’ u k’a’abéetkunsa’alo’obe’, tak tumen táanxel kajil máako’obe’, yaan ba’al u yil yéetel u wíinkilal máak, je’el bix, tuuch, xiik' yéetel chuchu'.
U t’aanil  tuuche’, ku ya’alik jump’éel ba’al yana tu wíinkilal máak, ba’ale’ beyxan yaan ba’al u yil yéetel bix u na’atal ka’an, tumen wíinike’ u chúumukil yóok’ol kaab ti’al u kéet yantal ba’al. Yóok’lal bix u ch’a’abal le t’aano’oba’, Briceño Chele’, tu ya’alaj xan yaan máaxo’ob ku k’a’abéetkunsiko’ob tak ti’al báaxal t’aan, wa ichil máaxo’ob naats’ yanik ti’obi’.  
Beyxan, tu ch’a’achibtaj tak jump’éel k’aay suuk u bin u ka’anal tu paalil máak, ts’o’okole’ yaan xan ba’al u yil yéetel u nojoch eek’ilo’ob ka’an: xi'ik u bin xi'ik u bin yokol k'iin. “Le k’aaya’, ku k’a’ayal tak tumen uláak’ máaxo’ob mix u yojel u t’aano’ob maayai’”, tu ya’alaj.  
Uláak’ t’aano’ob ku ya’alal ichil u káastelan t’aanil Yucatáne’, leti’ le je’elo’oba’: cachito, siijil ti’ káach; cenote, ku taal  ts'ono'ot wa chamaco, ku taal ti’ chan máak.
Xak'alutskíinsa'an tumen: Sasil Sánchez Chan"
22/02/2021,Joana Maldonado,Sasil Sánchez Chan,"Bacalar, Quintana Roo",Unaj u séeb úuchul meyaj ti’al u suut u boonilo’ob aak’al,"Te’e k’iino’ob máano’oba’, u múuch’kabil Asociación de Hoteles y Moteles ti’ u chúumukil yéetel u noojolil Quintana Roo, beyxan yéetel máaxo’ob táakano’ob ichil Consejo Comunitario de la Cuenca de la Laguna de Bacalar, tu beetajo’ob payalt’aan ti’al u tukulta’al ba’ax je’el u páajtal u beeta’al ti’al u beeta’al u suut u boonil u aak’alil le kaaja’. Maanal wakp’éel winalo’ob sa’atako’obi’, úuchak u máan u k’a’amkach cháakil Cristóbal, ka tu beetaj chooj ba’ali’ tak ka bino’ob.
 
 
Xak'alutskíinsa'an tumen: Sasil Sánchez Chan"
23/02/2021,Abraham Bote Tun,Sasil Sánchez Chan,"Mérida, Yucatán",Ku suut paachil Tren Maya: Juzgado Federal ku táaj xot’ik meyaj ku beeta’al tu yóo,"U Juzgadoil Tercero de Distrito yaan tu lu’umil Yucatáne’ tu jets’aj u xo’ot’ol meyaj táan u taal u beeta’al yóok’lal Tren Maya ti’al beyo’, jo’olpóopo’obe’ ma’ u beetiko’ob mix jump’éel meyajil úuchik u túumben je’ets’el Manifiesto de Impacto Ambiental (MIA), beey ts’a’ab k’ajóoltbil le 22 ti’ febrero máanika’ tumen u múuch’il Colectivo Kanan.
Je’el bix t-ts’áajk’ajóoltbil le 21 ti’ enero máanika’, Juzgado Tercero de Distrito tu jets’aj u xo’ot’ol chéen yóok’lal jayp’éel k’iino’ob u meyajil Tren Maya, le beetik jala’acho’obe’ ma’ táan ka’ach u béeytal u beetiko’ob mix ba’al meyajil ichil u xóot’ bejilo’ob ku máan Jo’, Izamal yéetel Chocholá. 
 
 
Méek’tantaajo’obe’, péeknajo’ob ti’al u jets’iko’ob juusio de aamparóo tu winalil julio ti’ u ja’abil 2020, tumen a’alabe’ ma’ sáasil úuchik ba’al ka k’áatchibta’aj kaaj tu yóok’lal Manifestación de Impacto Ambiental (MIA) tu yóok’lal le meyajo’, beeta’ab tumen Secretaría del Medio Ambiente y Recursos Naturales (Semarnat) yéetel Fondo Nacional de Fomento al Turismo (Fonatur) ichil u k’iinil 2 tak 30 ti’ julio ti’ u ja’abil 2020. 
Ichil u meyajil k’áatchi’ beeta’abe’, a’alab yanchaj u jaats u ts’íibil MIA “Tren Maya Fase 1” ma’ a’alabij, tumen ma’ táakbesa’ab ichil u ju’unilo’ob unaj ka’ach u xak’alta’ali’. Tu yóok’lale’, ila’ab u k’a’abéetkunsa’al aamparóo tu táan Tercero de Distrito ti’ u lu’umil Yucatán. 
Le lunes máanika’, Colectivo Kanan Derechos Humanos tu ya’alaje’ “u táaj xo’ot’ol meyaje’ k’a’anan tumen yéetele’ ku páajtal u jach k’áata’al ka sáasilkúunsa’ak ba’al ti’ kaaj, tumen yéetele’ ku páajtal u je’ets’el ba’ax uts ti’al kaaj”. 
Ti’al múuch’kabile’, k’a’anan ka je’elsak u meyajilo’ob Tren Mayae’ ti’al ma’ u k’askúunta’al páajtalil yaan ti’ kaaj, ikil u táakpajalo’ob kéen jo’op’ok u je’ets’el wa ba’ax, u laj sáasil a’alal ba’ali’ yéetel u yúuchul kuxtal ichil u yutsil lu’um. 
Walkila’, ku ya’aliko’obe’, unaj k páa’tik u núuka’al tak pool tumen jala’acho’ob, ti’al xan u je’ets’el ba’al tu yutsil kaaj ti’ le winal ku taalo’oba’.  
Xak'alutskíinsa'an tumen: Sasil Sánchez Chan"
23/02/2021,Joana Maldonado,Sasil Sánchez Chan,"Chetumal, Quintana Roo",Ma’ chúukpaj u yuumil ti’al u xak’altsikbalta’al u tse’elel si’ipil kéen éensa’ak paali’,"Le lunes máanika’ k’a’anan k’iin ti’al u xak’altsikbalta’al meyajo’ob ku tukulta’al u beeta’al ti’al u yila’al ka tse’elek je’el ba’axak si’ipil ka ts’áabak kéen éensa’ak paal, ts’o’okole’ kex tumen u kúuchil Congresoe’ kaláanta’al tumen u xch’upul kanan kaajilo’ob Quintana Rooe’, u múuch’il Puntos Constitucionales, Justicia, Salud, Derechos Humanos y para la Igualdad de Género ma’ tu béeykunsaj u much’ik u yuumil ti’al u páajtal u yúuchul meyaj yéetel u jets’iko’ob wa ba’ax tumen ma’ táakpaj máaki’. 
Yóok’lal ba’ax túun jets’a’an ti’ u k’iinilo’ob meyaj mokt’anta’ab yéetel Red Feminista Quintanarroense, ti’al le lunes máanika’, láas 13 oorase’ yaan ka’ach u meyaj le múuch’ilo’obo’; ba’ale’ máax jo’olbesik Comisión Puntos Constitucionales, Reyna Durán Ovando, tu ya’alaj ma’ páatchaj u bini’, kex tumen ila’abe’ bul semaanáae’ ma’ táakpaj ti’ mix jump’éel tsikbali’, Beey túuno’, láayli’ ti’ le múuch’ilo’ob meyaje’, ma’ xan táakpaj xdiputaadail Erika Castillo Acosta, ti’ Morena.
Diputada Lili Campos Miranda, ti’ u múuch’kabil Acción Nacional yéetel máax xan jo’olbesik Comisión de Justicia, ts’o’okili’ u je’ets’el ma’ chúukpaj u yuumil ka jk’uchi’, leti’e láayli’ xan táaka’an cihil Comisión de Puntos Constitucionales. Uláak’e’, leti’e máaxo’ob táakano’ob Comisión de Justicia, tu’ux yaan diputado’ob Carlos Hernández Blanco ti’ u múuch’kabil PRI; María Fernanda Trejo yéetel Cristina Torres, ti’ u múuch’kabil Morena.
 
 
“Ichil ba’ax jets’a’an ti’ u jaats ts’íibil 46e’ ti’ Reglamento de Comisiones del Poder Legislativo, ku ya’alike’ wa ma’ táan u yantal u yuumil ti’al u yúuchul xak’altsikbale’, unaj u beeta’al u ju’unil tu’ux ku tso’olol ba’ax úuchij, je’el bix xan ts’a’aban tu jaats ts’íibil 47 ti’ le Regramentoo’, beey tu ya’alaj xdiputadaail Judith Rodríguez Villanueva, máax táaka’an ichil u múuch’ meyajil Derechos Humanos táakpaj te’e súutuko’, kex tumen ma’ xan bin José de la Peña, ti’ PVEM, yéetel Ericka Castillo, ti’ Morena.
Beyxan te’e súutuko’ táakpaj diputadóo Edgar Gasca Arceo, máax jo’olbesik Comisión de Salud y Asistencia Social, kex mina’anchaj xan diputadáa Cristina Torres, ti’ Morena; Iris Mora Vallejo, ti’ Partido de la Revolución Democrática (PRD) yéetel xmorenista María Fernanda Trejo, máax ma’ táakpaj xan ti’ tsikbalo’ob beetchaj aantes.  
Lunes xane’ leti’e yáax k’iin k’áata’an tumen diputadáa Teresa Atenea Gómez Ricalde, máax jo’olbesik Comisión para la Igualdad de Género, kex tumen a’almaj t’aane’ ma’ táan u jets’ik wa k’a’abéet u p’atik meyaj ku beetik ti’al u ketikubáaj ti’al u beetik u jo’olpóopil Isla Mujeres, tumen ma’ beey jets’a’an ich Ley de Procedimientos Electorales. 
Waxaktúul diputado’ob much’ik ka’ap’éel ti’ jo’op’éel múuch’ilo’ob meyaj. Chéen unaj u yantal ka’ach juntúul ichilo’obi’ ti’al u páajtal u yúuchul tsikbal. Ti’al túun u páajtal u beeta’al sesione’ unaj u mo’okol ts’íib tumen u xsupleenteil diputadáa Atenea Gómez, Aurora Pool Cahuich, yéetel u yantal ka’ach u ya’abil diputado’ob táaka’ano’ob ich múuch’il meyajo’obi’. 
Xak'alutskíinsa'an tumen: Sasil Sánchez Chan"
23/02/2021,La Jornada Maya,Sasil Sánchez Chan,"Mérida, Yucatán",Ki’iki’ láak’inajil,"Núupe’ ku xíimbal tu bejilo’ob Playa del Carmen ka’alikil u jíiltiko’ob juntúul u chan éet kuxtalo’ob. Ichil ba’ax chíikpaj tu ts’ook xookil meyajta’ab tumen INEGIe’, tu noj lu’umil Méxicoe’, ichil lalaj 100 u p’éel najo’obe’, ti’ 57 yaan u yaalak’o’obi’, ti’ le je’elo’ob túune’, 89% peek’o’ob.
Xak'alutskíinsa'an tumen: Sasil Sánchez Chan"
24/02/2021,Joana Maldonado,Sasil Sánchez Chan,"Chetumal, Quintana Roo",Red Feminista Quintanarroensee’ ku takpoltik máaxo’ob péektsiltik u yantal kuxtal tumen tu k'askúuntajo'ob boon,"Máaxo’ob táakpaja’ano’ob Red Feminista Quintanarroensee’, tu k’a’aytaje’ tu tak pooltaj u múuch’il péektsiltik u yantal kuxtal, úuchik u ch’a’apachta’al Red tu píik’sáastalil le martes máanika’, tumen tupa’ab boono’ob beeta’an ka’ach te’e pak’o’obo’ tumen áaktibiistaob, tu táankabil Congreso.  
Kex tumen ma’ jets’a’an máax beete’, tu xáak’abtaj ba’ax ku taal u beeta’al ti’al u kaláanta’al áaktibiistaob láayli’ p’aatalo’ob te’e Congresoo’, yéetel ku núup’ul xan yéetel u yóol u t’aan múuch’il péektsiltik u yantal kuxtal, tumen leti’obe’ u k’áatmajo’obe’ unaj “u sak bo’onol” le kúuchila’.  
 
 
“Ka’aj aajo’one’, k-ilike’ k’askúunta’ab yéetel sak boon ba’ax bona’ani’, xáanchaj táan u beeta’al yéetel tuláakal u yaabilajil máaxo’ob ku ba’atelo’ob ti’al u yantal jáalk’abil yéetel líik’saj t’aan. Taak xan k-a’alike’, to’one’ ma’ kk’áat ka utskíinta’ak ba’ax k’askúunta’ab, je’el bix k’áata’ab tumen máaxo’ob ts’áaj u sakil le pak’o’obo’; sáasil yanik úuchik u yóota’al balbil ba’ax taak kchíikbesik yéetel kboon, tu’ux takpoltik le jejeláas loobilajil ku beeta’al yóok’ol u ko’olelilo’ob Quintana Roo”, beey a’alab tumen u jejeláasil múuch’o’ob ti’ reedes sosiiales. 
Juntúul ti’ máax táakpaja’an ti’ Red Feministae’ tu takpoltaje’ chéen taak u léeksa’alo’ob tumen u múuch’il máaxo’ob ma’ táan u éejentiko’ob ka tse’elek si’ipil kéen éensa’ak paal, tumen ojéela’an xane’, leti’obe’ páayt’aanajo’ob ti’al u bin bonbil yéetel sak u kúuchil congreso, ts’o’okole’ jo’oljeake’ k’ucho’ob yéetel sak píinttrurai’.  
“Boono’ob k’askúunta’abe’, ku chíikbesiko’ob u jaajil ba’ax táan u yúuchul, kex tumen taak u beeta’al u ma’akal u chi’ob; ts’o’okole’ je’el bixake’, láayli’ leti’ ku taal u ts’áaej: u k’áato’ob ka kmak ek chi’”, beey tu ya’alaj juntúul ti’ leti’obi’, úuchik u ya’alik taak u yutskíintiko’ob boon k’askúunta’abij.  
Tu ya’alaj xane’, chéen u k’áat ka pakta’ak máaxo’ob ma’ táan u éejentiko’ob ka luk’sa’ak u si’ipil kéen éensa’ak paal. 
“Quintana Rooe’, ta’aytak u p’atik juntséelik jela’an ba’alob ku beetik ikil u p’atik paachil u páajtalil ko’olel, u luk’sa’al u si’ipil ko’olel ku yantal u yéensik paale’ ku ts’áak u páajtalil u jets’ik ba’ax u k’áat u beet ko’olel, chéen u beeta’al ba’al je’el bix kéen je’ets’ek, ba’ale’ ma’ jump’éel ba’al najmal u beeta’ali’”, beey tu ya’alaj úuchik u páayt’antik díiputadaas yéetel díiputadoos ti’al ma’ u sa’atalo’ob ti’ ba’ax k’a’anan.  
Xak'alutskíinsa'an tumen: Sasil Sánchez Chan"
24/02/2021,Itzel Chan,Sasil Sánchez Chan,"Mérida, Yucatán","Je’ets’ sajbe’entsil ba’al u tsa’ayal COVID-19 ka’alikil táan u meyaj máak, tu lu’umil Yucatán","Máaxo’ob kun tsa’ayal ti’ob COVID-19 ka’alikil táan u beetiko’ob wa ba’ax meyajile’, unaj u ch’a’anukta’al beey sajbe’entsil ba’al ti’ meyaj, tumen u léejisladooro’ob u lu’umil Yucatáne’ tu jets’ajo’ob jo’oljeak te’e Congresoo’, u k’e’exel a’almajt’aan ti’al u béeyta’al u na’atal beyo’.  
Yéetel ba’ax ts’o’ok u tsikbalta’ale’, unaj u yantal k’eexilo’ob ichil Ley de los Trabajadores al Servicio del Estado y Municipios de Yucatán, beyxan Ley de Seguridad Social para los Servidores Públicos del Estado de Yucatán, ti’ u Méek’tankaajilo’ob yéetel ti’ Organismos Públicos Coordinados y Descentralizados ti’ u lu’umil Yucatán. 
 
 
U yúuchul le k’eexila’ péektsilta’ab tumen díiputado Manuel Armando Díaz Suárez, máax táaka’an ichil Partido Acción Nacional (PAN), ba’ale’ leti’e’ ku tukultik k’albe’en kuxtal yanchaj yéetel u k’oja’anil COVID-19e’ je’el u páajtal u yila’al beey jump’éel k’oja’an je’el u tsa’aytal kéen úuchuk meyaj.
Días Suáreze’, u je’ets’el sajbe’entsil u tsa’ayal ti’ máak le k’oja’ana’, noj xáak’ab ti’al maáxo’ob yano’ob Yucatán, tumen yaan lu’umo’obe’ láayli’ táan u tsikbalta’al wa le k’oja’ana’ sajbe’entsil ti’al ajmeyajo’ob. 
“Unaj u yantal le páajtalil je’ela’ ti’ aj meyajo’ob tumen tu’ux ku bino’obe’ yaan u kaláanta’alo’ob yéetel je’el u asab ka’anal u kaláantikubáaj máak ti’ k’oja’ano’ob yéetel ti’al u yojéelta’al ba’ax unaj u beetiko’ob wa ku tsa’ayalti’obi’; je’el bix walkila’, yéetel COVID-19e’, yaan máaxo’ob ku séeb utstalo’ob, yaan xan uláak’o’obe’ ku xáantal kex ka’ap’éel wa óoxp’éel winalo’ob tu’ux ma’ táan u páajtal u meyaj máak, ts’o’okole’ ku luk’sa’al u bo’olilo’ob!, tu tsolaj diputadóo Díaz.
Beyxan tu ya’alaje’ wa ma’ táan u na’atal COVID-19 beey sajbe’entsil kéen úuchuk meyaj, ajmeyajo’obe’ chéen tu juunal p’ata’anob wa ku tsa’ayal ti’ob le k’oja’ana’, ts’o’okole’ je’el tak u tse’elel u meyajo’obi’.  
Ichil meyajo’ob ma’ jáawak u beeta’al kex tumen táan u máan le pak’be’en k’oja’anila’, ti’ yaan máaxo’ob ku meyajo’ob ti’ éemerjensiias, kaambal, áadministrasiion, ichil uláak’o’ob. Díiputado péektsiltik le a’almaj t’aana’ tu ya’alaje’, u ya’abil máake’ ku meyaj kex ma’ uts kaláanta’ani’, tumen ma’ chéen leti’obi’, ti’ yaan xan u baatisl máak yéetel kaaj tu’ux kaja’ano’ob.   
Beey túuno’, yéetel túumben jeets’ile’, máaxo’ob ts’áak meyaje’ unaj u kaláantik tuláakal u ajmeyajilo’ob tu táan le k’oja’ana’. Beyxan u laj beetiko’ob ba’al ti’al ma’ u tsa’ayal k’oja’an ti’ob: nu’ukul u kaláantikubáajo’ob, u yantal u nu’ukil u yantalo’ob te’e kúuchil meyajo’, ma’ u seen múuch’ul máaki’, ichil uláak’ ba’alo’ob. 
Xak'alutskíinsa'an tumen: Sasil Sánchez Chan"
24/02/2021,La Jornada,Sasil Sánchez Chan,Ciudad de México,Xa’ak’an u ts’a’abal báakunáa tu méek’tankaajil Ecatepec,"Ma’ sáasil yanik ba’al ti’al máaxo’ob yaan u ts’a’abal ti’ob u báakunail COVID-19 tu méek’tankaajil Ecatepec, tumen jala’acho’obe’ tu k’a’aytajo’ob yaan xantal u je’ebel wakp’éel kúuchilo’ob tu’ux ku ts’a’abal te’e piisk’iinila, tumen beey tukulta’an ka’ach u beeta’alo’, chéen ba’axe’ tu ya’alajo’obe’ táan bin u ts’o’okol u ka’ansal máax kun ts’áak yéetel máax kun yantali’, ti’al u páajtal u laj uts beeta’al ba’ali’.
Ba’ale’ le martes máanika’, ya’abach nukuch máako’ob tu máansajo’ob bul áak’ab tu joolil le kúuchilo’ ti’al u páajtal u ts’a’abal ti’obi’.
 
 
Xak'alutskíinsa'an tumen: Sasil Sánchez Chan"
25/02/2021,Itzel Chan,Sasil Sánchez Chan,"Mérida, Yucatán",K’u’ub u chíimpolalil ''Diputado Pánfilo Novelo'' ti’ jka’ansaj Ricardo Enrique Cetina,"Yóok’lal meyaj ts’o’ok u beetik ti’al u péektsiltik yéetel u táamuk’tik maaya t’aane’, jka’ansaj Ricardo Enrique Cetina Florese’, k’u’ub ti’ tumen Congreso del Estado u chíimpolalil “Diputado Pánfilo Novelo”, tumen ts’o’ok maanal 29 ja’abo’ob jo’op’ok u meyaj ti’ u najilo’ob xook Educación Indígena ti’ u lu’umil Yucatán.
Chíimpolale’ k’u’ub ti’ Cetina Flores tu táan u láak’o’ob láak’intej, tumen xdíiputadail María Teresa Moisés Escalante, máax chikbes u jeel léejisladooro’ob ku meyajo’ob te’elo’, ts’o’okole’ tu k’a’ajsaj jka’ansaj Pánfilo Novelo, máax tu tich’aj ka’anal u kaajal yéetel, kex ts’o’ok u chan máan ja’abo’ob kíimike’, láayli’ u k’a’ajsale’.  
Jump’éel bix u k’a’ajsa’ale’, leti’e’ chíimpolala’, tumen ts’a’aban u k’aaba’ ti’ yéetel ku k’u’ubul ti’ yúukatekoilo’ob beetik k’a’anan ba’alo’ob.  
 
 
“Te’e súutuka’ táan u k’u’ubul chíimpolal ti’ jka’ansaj Ricardo, máax jach u k’ubmaj u yóol ti’al u ye’esik xook yéetel ts’íib ti’ maaya paalal ichil u t’aanilo’ob”, tu ya’alaj.  
X díiputadae’ tu ya’alaje’, Cetina Florese’ ts’o’ok 29 ja’abo’ob káajak u meyaj, ts’o’okole’ ma’ je’elki’, yéetel te’e k’iino’oba’ tu’ux ts’o’ok u máansa’al u jejeláasil talamilo’ob yóok’lal pak’be’en k’oja’ane’, leti’e’ tu kaxtaj bix u ts’áak u nu’ukil u meyaj ti’al ma’ u jáawal u ts’áak xook ti’ maaya paal, ichilo’obe’ tu ye’esaj xooko’olob yéetel woojo’ob.  
Tu súutukil úuchik u t’aan jka’ansaje’, tu ts’áaj u níib óolal u láak’o’ob tumen u yáanta’al yéetel ti’ ajka’ansajo’ob ku múul meyajo’ob yéetel. 
“Yaan ajka’ansajo’obe’ jach táaj u yaabilmajo’ob maaya t’aan, le beetik tene’ kin láak’intiko’ob tumen leti’ob máax péeksik ba’al. Yaan máaxo’ob u jach ts’áamaj u yóolo’obi’, le beetik ku bino’ob lalaj p’is k’iinil wa lalaj jo’olajun k’iino’ob te’e kaajo’ob tu’ux mina’an senial ti’ le mejen paalalo’obo’”, tu ya’alaj.  
Tu tsikbaltaje’, tak walkila’, ts’o’ok u patjo’oltal maanal ti’ bulukp’éel nu’ukbesajil meyaj ti’al u páajtal u ts’áako’ob xook ka’alikil táan u máan u pak’be’en k’oja’anil COVID-19, je’el bix le 4 mil u p’éel pik’il ju’uno’ob t’o’ox ti’al u kaambal le paalalo’obo’.  Ajka’ansaje’, tu tsikbaltaj xan ti’ leti’e yanchaj u páajtallil u múul meyaj yéetel Pánfilo Novelo, ts’o’okole’ ti’ leti’ bin tu kanaj u ye’esik maaya yéetel báaxalo’ob. 
Cetina Flores ts’o’okoli’ u yáax k’amik u chíimpolalil ABC “Juntos aprendemos” tu ja’abil 2017.  Beyxan le ja’ab máaniko’, 2020, tu patjo’oltaj u áanalte’il “Kin kaambal tin najil”, tumen tu yilaj mina’an mix máaben cha’an mi senial ti’al u kaambal le mejen paalalo’obo’.
Xak'alutskíinsa'an tumen: Sasil Sánchez Chan"
25/02/2021,Europa Press,Desconocido,"Madrid, España",T’o’ox Ghana u yáax jaatsil báakuanaob ti’ u nu’ukbesajil Covax,"Nu’ukbesaje’, péektsilta’an tumen Organización Mundial de la Salud (OMS), yéetel le táan u kaxta’al u yáanta’al óotsil lu’umo’ob tu’ux mina’an taak’in ti’al u ma’anal u báakunail COVID-19, káaj u meyaj le miércoles máanika’, tu lu’umil Ghana. Máax beetik u ministroil Sanidade’, Kwaku Agyeman Manu, u yáax jaatsil ts’aak, 660 mil u p’éelal, beeta’an tumen AstraZeneca. Tu ts’ooke’, unaj u yantal 2.4 millonesil báakunail yóok’lal le áantajila’.
 
 
Edición: Ana Ordaz"
26/02/2021,Joana Maldonado,Sasil Sánchez Chan,"Chetumal, Quintana Roo","Tumen ma’ beetchaj mokt’aan jets’a’abe’, Red Feminista Quintanarroense tu tselajubáaj ti’ tsikbal unaj u beetik yéetel jala’ach","Red Feminista Quintanarroensee’ tu p’ataj tuka’atéen meyaj unaj kulukba’al ka’ach u múul beet yéetel u jala’achil le lu’umo’, tumen tu tukultaje’ tu tajkubáaj tu táan Legislativoo’ ikil táan u xak’alta’al jejeláas tuukul meyajo’ob ti’al u luk’sa’al si’ipil ku yantal kéen éensa’ak paal. Tu yaj óoltajo’ob u táanilkunsa’al ba’ax u k’áat lalaj díiputado’ob ichil poliitikáa ti’al ma’ u yu’ubiko’ob ba’ax táan ka’ach u ts’a’abal ojéeltbil ti’ ba’ax xak’alta’an yóok’lal meyajo’ob ku tukulta’al je’el u beetik utsil, le beetike’, ma’ páatchaj u beeta’al múul meyaj jets’a’an ka’ach yéetel XVI Legislatura, le beetik áaktibistaobe’ ma’ tu cha’ajo’ob u máan máak te’e kúuchilo’.  
Ti’ jump’éel k’a’aytajil tsikbal beeta’abe’, Red Feminista Quintanarroensee’e tu ya’alaje’ kex luk’o’ob te’e meyaj ku beeta’alo’, leti’obe’ ti’ kun p’áatalo’ob te’e Congreso; le je’ela’ úuch tu jo’oloj ts’o’okbesa’ak u sesioon le komisiiono’obo’, tu’ux yaan ka’ach u je’ets’el u tse’elel si’ipil kéen éensa’ak paal.
 
 
Beey túuno’, ichil ba’ax mokt’anta’ab, tu k’iinil 10 ti’ febrero máaniko’, unaj ka’ach  lejiisladooro’ob yéetel máaaxo’ob jo’olbesik u jaatsil komisiono’obe’, u ts’aatáantiko’ob tuukul meyajo’ob k’uba’ab yóok’lal sexual páajtalilo’ob yéetel ti’al u yantal u paalal ko’olel, le beetik najmal u tsikbalta’al ka’ach yéetel Junta de Gobierno y Coordinación Política (Jugocopo), ba’ax bíin beeta’ak ichil le k’iino’ob jets’a’abij, jach u xanile’, 24 ti’ febrero, ba’ale’ ma’ beetchaji’. 
 “Ma’ beeta’ab mokt’aan beetchaj ti’al u xak’alta’al tuukul meyajo’ob, tu jeele’, xaankúunsa’ab yéetel taka’ab ba’al tu beel koomisiono’ob tumen díiputadoo panista Eduardo Martinez Arcila, je’el bix xan tumen díiputaadas Reyna Durán Ovando, Kira Iris San, Aurora Pool Cahuich yéetel u díiputadoil PRI, Carlos Hernandez Blanco, máaxo’ob t’u’ulpacht ba’ax tu beetaj díiputado ma’ táak’an ti’ mix jump’éel komisiooni’, ts’o’okole’ ook meyaj chéen beey plurinominal”, tu ya’alajo’ob.  
U tajkubáaj Eduardo Martínez Arcila yéetel Carlos Hernández Blanco ku na’atal tumen áaktibiistaob beey jump’éel bix u k’askúunta’al meyaj unaj u yantal yéetel jala’ach, Carlos Joaquín González, tumen u k’áat u xaankúunso’ob yéeyaj unaj u yantal ti’al u je’ets’el ba’al. Le beetike’, le je’ela’, u ka’atéen u p’a’atal meyaj unaj u múul beeta’al ka’ach ichil jala’achil yéetel Red Feminista.  
Ichil ba’ax a’alab tumen jo’otúul ko’olel táaka’an ichil Rede’, tu tsikbaltajo’ob le jueves máanika’, u k’e’exel u 13 jaatsil u Almejeni A’almajt’aan le lu’umo’, je’el bix a’alab tumen Martínez Arcila, chéen táan u kaxtik ka’ach u xaankunsik yéetel u tselik páajtalil yaan ka’ach ti’al u je’ets’el ba’al tumen u ya’abil máako’ob yano’ob te’elo’, tumen unaj u éejenta’al tumen kex óox jaats ti’ kamp’éel chuka’an ti’al u béeytal, ts’o’okole’ wa tumen béeychaje’, u k’a’amal beey utsil tumen u ya’abil Ayuntamientos. 
Tu takpooltajo’obe’, ba’ax táan u beeta’al tumen díiputadose’, chéen leti’ u k’atiko’ob ba’al tu beel meyaj ts’o’ok u xak’alta’al yéetel e’esa’an noja’an ti’al u páajtalil wíinik. Le beetike’, le jueves máanika’, tu tokajo’ob tuka’atéen Congreso yéetel ma’ tu cha’ajo’ob u máan mix máaki’. 
Xak'alutskíinsa'an tumen: Sasil Sánchez Chan"
26/02/2021,Abraham Bote Tun,Sasil Sánchez Chan,"Mérida, Yucatán",Nojoch talam ku máansa’al tu mejen kaajilo’ob Yucatán ti’al u yantal uk’be’en ja’,"Tu ya’abil u kaajilo’ob Yucatáne’, yaan jump’éel noj talamil ti’al u yantal uk’be’en ja’ ti’ kaaj, chéen ba’axe’ tu noj kaajil Jo’ yéetel jayp’éel méek’tankaajo’obe’, ma’ beey u yúuchuli’, beey úuchik u ya’alik Inés Cortés Campos, u x-xak’al xookil Centro de Investigaciones y Estudios Superiores de Antropología Social (CIESAS) Peninsular.  
“Jaaj. To’one’, k-ojel ja’ tu lu’umil Yucatáne’ táan u máansik jejeláasil talamilo’ob, ts’o’okole’ yaan ba’alo’ob beetik u yantal ich sajbe’entsil”, beey úuchik u ya’alik ka’alikil tu tse’ektaj: Los mayas y el agua de Yucatán, siglos XX y XXI, tu k’iinil 24 ti’ febrero máanika’, úuchik u beeta’al Seminario permanente El pueblo maya y la sociedad regional, tumen CIESAS. 
 
 
Kex tumen ma’ tu ya’alaj jach tu’ux kaajilo’ob asab yaan talamo’obe’, x-xak’al xooke’ tu ya’alaje’ ya’ab xaak’al meyajo’ob táan u benetik u beeta’al yóok’lal le je’ela’, ti’al túun u jach páajtal u yojéelta’al bix yanik ba’al, tu’ux unaj u séeb úuchul meyaj, tu’ux je’el u páajtal u beeta’ale’ yéetel bix je’el u páajtal u ts’aatáanta’al. 
U jaajile’, ichil ba’ax u xak’altmaje’, chéen tu noj kaajil Jo’, yéetel jayp’éel méek’tankaajo’ob, yaan uk’be’en ja’i’, ba’ale’ kex ojéela’an yaan le talamila’, ma’ táan u ts’aatáanta’al tumen jo’opóopo’ob, tumen óoli’ beey mix táan u yúuchuli’. “Mina’an uk’be’en ja’, chéen jayp’éel tu’ux ku yantal u jóok’sa’al sutmansúutuki’”, tu tsikbaltaj.  
Cortés Campose’ tu ya’alaj ma’ táan u chúukpajal ba’al chéen yéetel jump’éel u páastiyail klooro ich taankée ti’al u páajtal u ya’alal wa uk’be’en ja’ le ku yantalo’, mix táan xan u páajtal u k’a’abéetkunsa’ali’.  
Beyxan, tu ya’alaje’, mina’an xan poliitkáas no’ojan ti’al u je’ets’el u yantal ja’ ti’ mejen kaajo’ob, ts’o’okole’ yéetel ba’ax táan u yúuchul yéetel u pak’be’en k’oja’anil COVID-19, unaj u jach yantal ti’ máak, tumen ku k’áata’al ka u p’o’ u k’ab máak mantats’. “Úuchben talamil le je’ela’, ma’ chéen Yucatán, beey u yúuchul tuláakal México, tumen mix máak xan ku ts’áaj u yóol ti’al u ts’aatáantik le talamila’”, tu ya’alaj.  
Beyxan, ka’alikil táan u tse’eke’, tu ya’alaj ti’ mejen kaajo’obe’, le jach náach yaniko’ob ti’ noj kaaje’, minaan uk’be’en ja’, ts’o’okole’ ti’ ch’e’en ku ch’a’abal le yano’, wa ma’e’, ti’ nojoch taanke nuup’ul yéetel ts’ono’ot ti’al u ch’a’ak u muuk’il, tumen chéen ja’alil beey je’el u k’uchul tak tu tuubosil le kaajo’ wa ti’ le máangueras ts’a’abano’.  
Ku paklan áantikubáajo’ob ti’al u chupiko’ob ch’óoy ti’ nojoch taankeob. Chéen jayp’éel ooras ku jóok’sa’al ja’i, ts’o’okole’ ku ch’o’otol tuka’atéen. Tak tu jo’oloj u yantal uláak’, tu tsikbaltaj x-xak’al xook.   
Cortés Campose’ tu ya’alaje’, le máax jóok’sik ja’ beyo’ k’ajóolta’an beey “Tesorero del agua!, tumen leti’ ilik u t’a’abal boomba, beyxan leti’ ts’áak u klooroil wa leti’ máax t’anik Ayuntamiento ti’al u bin p’o’obil le ba’alo’”. U bo’otal túun u meyaj boombae’ ku t’o’oxol ich kaaj, yéetel ku yantal u bo’otal tak 20 pesos lalaj winal.  
Tu ts’ooke’ tu ya’alaje’, “ja’e’ jach táaj k’a’anan ti’al u kuxtal, le beetik lalaj máak unaj u yilik bix u yantal ti’”, tu ya’alaj ka ts’o’ok u t’aan.  
Xak'alutskíinsa'an tumen: Sasil Sánchez Chan"
26/02/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Xunáan Kaab,"Maayaobe’ ku jach chíikbesiko’ob u k’a’ananil u yik’el kaab tumen u yantalo’obe’, ku ye’esiko’ob xan u jejeláasil meyaj ku beeta’al tumeno’obi’: yaan ku kananili’, yaan ku potiko’ob u joolil ti’al u t’o’ojol u uláak’ u yik’elo’obi’, yaane’ ku bin u ch’a’a u yo’ochi’, yéetel uláak’o’obe’ ku jóok’iko’ob ba’ax ma’ unaj u yantal ichilo’obi.
Óoxp’éel k’a’anan maaya tuukul yaan ti’al u na’atal bix u kuxtalo’obi’: yáaxe’, lalaj máak unaj u kaláantikubáaj, uláak’e’ unaj u kaláantik tu’ux yaan yéetel u ts’ooke’, unaj k paklan kaláantikbáaj, tuláakal ichil u tuukulil kaaj, ichil u tuukulil múuch’ kuxtal.
 
 
Xak'alutskíinsa'an tumen: Sasil Sánchez Chan"
01/03/2021,La Jornada Maya,Sasil Sánchez Chan,"Mérida, Yucatán",Ts’o’ok u káajal u chíikpajal meyaj táan u beeta’al ti’ le óoxp’éel túumben Pueblos Mágicos yaan tu péetlu’umil Yucatán,"Isla Aguada, tu noj lu’umil Kaanpech, beyxan Maní yéetel Sisal, tu lu’umil Yucatáne’, ku paklan e’esiko’ob muuk’ táan u ts’áaba’al ti’al u páajtal u k’uchul uláak’ ajxíinximbal máako’ob te’e kaajo’oba’, yéetel ti’al ka yanak uláak’ túumben kúuchilo’ob, tumen ts’o’ok óoxp’éel winalo’ob chímpolta’akob beey Pueblos Mágicos tumen u jala’achil u noj lu’umil México.  
Ka je’ets’ Isla Aguadae’, u jo’olpóopilo’ob u noj lu’umil Kaanpech yéetel u Ayuntamientoil Carmene’ jach péeknajo’ob ti’al u k’a’aytiko’ob le kaajo’ yéetel ti’al u chúukbesa’al ba’ax k’a’abéet ti’ ti’al u páajtal u k’uchul uláak’ máak xíinximbali’, yéetel ti’al u jats’utstal tu yich máak; le beetik ts’o’ok xan u yantal uláak’ máako’ob óotik meyaji’.  
Óoli’ tu jach séebanil yéetel kex tumen yaan jayp’éel ba’alo’ob ma’ táan u páajtal u beeta’al yóok’lal u pak’be’en k’oja’anil COVID-19e’, ila’ab bix u péektsilta’al ki’ichkelem kúuchilo’ob yaan te’elo’ yéetel u jejeláas ba’al yaan ti’al cha’antbili’, le beetik meyaj ts’o’ok u beeta’al tumen kajnáalo’obe’, ts’o’ok u chíikpajal tu bejilo’ob kaaj, ts’o’okole’ beetchaj xan jump’éel pik’il ju’un.  
Tu lu’umil Yucatáne’, ti’ yaan Sisal, jump’éel kaaj ts’o’ok u bin u k’a’anchajal: u yich yóok’ol kaabe’ táan u paktik le kaaja’, tumen ajxíinximbal máako’ob, ku taalo’ob ti’ u jejeláasil lu’umo’ob Méxicoe’, ts’o’ok u ya’abtal u k’uchulo’ob tak yóok’ol u 20 por siientoil, yéetel táan u páajtal u yantal máax u yoks taak’in ti’al u beeta’al otelo’ob, kúuchilo’ob janal yéetel uláak’ mola’ayo’ob.
Beyxan, ts’o’ok u yutskíinsa’al u joolil le máalekono’, yéetel ma’ táan u xáantal kéen káajak u yutskíinsa’al u noj bejilo’ob le kaajo’, je’el bix xan u túumbenkunsajil le máalekono’. “To’one’ ma’ k k’áat ka p’áatal tu tuukul máak chéen chichan kaajo’on, tumen k’áak’náabe’ sáansamal u bin u ma’alobchajal ti’al u páajtal k k’amik k-u’ulabo’ob ti’al u óotiko’ob ka’ suut”, beey úuchik u ya’alik máax jo’olbesik Turismo tu kaajil Hunucmá, Jesús Antonio Ek Huitz.
Tu méek’tankaajil Maníe’, ts’o’ok xan u yila’al u yutsil u seen k’a’aytal kaaje’, ts’o’ok u péeksik u yóol u jo’opóopilo’ob kaaj ti’al u tukultiko’ob túumben nu’ukbesajo’ob ti’al u yutsil le kaajo’, beey úuuchik u tsolik Joshua Valle Burgos, máax jo’olbesik Cultura y Turismo ti’ u Ayuntamientoil le kaajo’. 
Tu jo’oloj úuchik u chíimpolta’al Maní beey Pueblo Mágicoe’, ku k’a’ajsik, káaj u meyajta’al uláak’ nu’ukbesajo’ob je’el bix Mercadito Artesanal, kúuchil tu’ux ku páajtal u ko’onol yéetel ye’esa’al ba’ax ku beeta’al tumen ajmeyaj k’abo’ob te’elo’, tumen ka’ache’ ma’ béeychajaki’ yóok’lal pak’be’en k’oja’an yaan.  
Beyxan, ts’o’ok u káajal u meyaj Policía Turística, tu’ux ts’a’aban jump’éel chan kúuchil ti’al u páajtal u bin k’áatbil je’el ba’axak u k’áat máak u yojéelt yóok’lal le kaajo’. Beey túuno’, enero tak walkila’, ts’o’ok u je’ebel óoxp’éel kúuchilo’ob janal, ts’o’okole’ le je’elo’ ku chíikbesik bix táan u bin u nojochtal jujump’íitil le kaaja’.
 
 
Xak'alutskíinsa'an tumen: Sasil Sánchez Chan"
01/03/2021,Rosario Ruiz Canduriz,Sasil Sánchez Chan,"Tulum, Quintana Roo",Ts’o’ok ka’ap’éel ja’abo’ob múuch’uk Diablillas de Hondzonot,"Te’e k’iino’oba’, u múuch’ báaxalil softbol Diablillas, ti’ u kaajil Hondzonot, k’ajóolta’ab tumen ko’olel ku báaxali’, ku beetik xma’ xambil yéetel yéetel u yiipilo’obe’, tu k’iimbesajo’ob ka’ap’éel ja’ab káajak u múuch’ulo’obi’.
 
 
Ti’al u ki’imak óoltiko’obe’ tu beetajo’ob jump’éel báaxal yéetel u séeleksioon k’olelil ti’ u lu’umil Kaanpech.
Ma’li’ káajak keetile’, u jala’achil u méekt’ankaajil Tulum yéetel Asociación Estatal de Beisbol tu k’ubajo’ob nu’ukul báaxal, je’el bix kaasko’ob, u boolao’ob yéetel u pix k’abo’ob. Múuch’ile’ jach k’ajóolta’ab tumen maaya ko’olel ku báaxali’, ts’o’okole’ jach k’i’itpaja’an u yoochelo’ob tak uláak’ noj lu’umo’ob.
Xak'alutskíinsa'an tumen: Sasil Sánchez Chan"
02/03/2021,Abraham Bote Tun,Sasil Sánchez Chan,"Mérida, Yucatán","Péech’óolale’ ku p’atik ich sajbe’entsil u kuxtal máasewal kaaj: Pedro Chim, jmaaya ts’íib","Yucatáne’ láayli’ leti’e lu’um tu’ux asab ya’ab máasewal máak ti’ ku pa’ak’al yéetel ku kíimil tu yóok’lal Covid-19. Ichil ba’ax ts’a’aban k’ajóoltbil tumen u mola’ayil Secretaria de Salud ti’ u lu’umil Méxicoe’, tak tu ts’ook xoot’ xookil beeta’ab tu k’iinil 28 ti’ enero ti’ u ja’abil 2021, tu lu’umil Yucatáne’ yaan 2 mil 529 u túul máak ts’o’ok u tsa’ayal ti’ le k’oja’ana’ yéetel uláak’ 360 u túul máak kíimen yóok’lal. Ti’al jmaaya ts’íib Pedro Pablo Chim Bacab, le xookolilo’oba’ ku chíikbesiko’ob péech’óol ku yantal yóok’ol maaya kaaj ka’alikil táan u máan u pak’be’en k’oja’anil Covid-19, tumen ma’ táan u chíimpolta’al kaaj, mix táan xan u ts’aatáanta’alob je’el bix u beeta’al yéetel uláak’ u jaats máako’ob yaan noj kaaj. 
 
 
Talamilo’ob yanchaj yóok’lal pak’be’en k’oja’anile’, taal u chíikbes jach bix p’ata’an kaajo’ob paachil, tumen ma’ táan u ts’aatáanta’alob; ma’ táan u táanilkúunsa’al u toj óolal kaaj, yéetel meyajo’ob ku beeta’ale’ ma’ táan u ch’a’anuktiko’ob u kuxtalo’ob wa ba’ax suuk u beetiko’ob.  
Ichil xookil ts’a’an k’ajóoltbil tumen mola’aye’, máaxo’ob ku chíimpoltikubáajo’ob beey máasewalo’obe’ asab ya’ab u tsa’ayal ti’ob tu yotocho’obi’, tu’ux ku meyajo’ob wa ti’ kúuchil ts’akyaj, wa tak tu meyajil kool. Jump’éel ba’al mantas’ ku beeta’al ti’al ma’ u tsa’ayal k’oja’ane’, leti’ u p’áatal máak tu yotoch, u p’o’ok máak mantats’ u k’ab, u k’a’abéetkunsa’al jeel antibakteriaal yéetel uláak’ ba’alob, ba’ale’, ti’ ya’abach kaajo’obe’ mina’an mix ja’i, wa ma’e, ku yantal u jóok’olo’ob sáansamal ti’al meyaj, le beetike’ ma’ táan u páajtal u beetiko’ob ba’al jach je’el bix u ya’alalo’.
Chim Bacabe’, ku tukultike’ te’e k’iino’oba’ jach chika’an máanja’an táanil ayik’al máako’ob; ts’o’okole’ ti’ yaan máasewalo’obi’, tumen leti’obe’ mantats’ kaabal u pakta’alo’ob tumen jala’ach, kaambal xook, xaak’al xooko’ob yéetel tak tumen kaaj. Ma’ táan u chíimpolta’al u páajtalilo’obi’. 
Ts’o’okole’, tak ti’ u k’iinilo’ob táan u ts’a’abal báakunae’ jach chika’an bix p’ata’anob paachil, tumen máaxo’ob yaan ti’ob taak’ine’, ku k’áatiko’ob ka yáax ts’a’abak báakuna ti’ob, leti’ob xan máax óotik yáax máanik, yéetel mix táan u tukultiko’ob bix yanik u jeel máako’ob, mix máasewalo’obi’. Beyxan, ku ya’alike’, ts’o’ok u yila’al yaan máako’ob ti’ noj kaaj, je’el bix Jo’, ku bin “u yokolto’ob” u báakunail máaxo’ob yano’ob te’e mejen kaajo’ob, je’el bix úuch Umán wa Motul, tu’ux báakunaarta’ab juntúul x-k’aay ko’olel, kex ma’ te’e kaaj síijo’.
Beyxan, máaxo’ob beetik xak’al xooke’, ku tukultiko’obe’ u jach ojelo’ob ba’al yéetel míin oka’an tu poolo’obe’, unaj u tse’elel kaajo’ob ti’al je’ets’el jump’éelili’ tuukul, ku taal ti’ yaanal miatsil, ti’ yaanal lu’um, je’el bix europea wa o norteamericana.
“Péech’óolale’ ku beetik u yantal ich sajbe’entsil u kuxtal maaya kaaj… le je’ela’ ku chíikpajal xan ti’ bix u tráatarta’al máak”, tu ya’alaj.
Wa ma’ táan u séeb xu’ulsa’al xma’ keetil kuxtal yaan, tumen jo’opóopo’obe’, yaan u jach k’astal ba’al, beey tu ya’alaj jmaaya ts’íib. Yaan u yila’al u péech’óolta’al máak, u p’a’atal paachil kaaj yéetel yaan u ya’abtal máak bíin kíimik tumen le k’oja’ana’. “Jala’ache’ unaj u tsikbaltik le talamilo’oba’, ti’al u xu’ulsik loobilaj ku beeta’al yóok’ol kaaj, tumen ma’ táan u chíimoplta’al u páajtalilo’obi’”, tu ts’ook a’alaj.  
Pie: Talamilo’ob yanchaj yóok’lal pak’be’en k’oja’anile’, taal u chíikbes jach bix p’ata’an kaajo’ob paachil, tumen ma’ táan u ts’aatáanta’alob; ma’ táan u táanilkúunsa’al u toj óolal kaaj, yéetel meyajo’ob ku beeta’ale’ ma’ táan u ch’a’anuktiko’ob u kuxtalo’ob wa ba’ax suuk u beetiko’ob.  
Xak'alutskíinsa'an tumen: Sasil Sánchez Chan"
02/03/2021,La Jornada Maya,Sasil Sánchez Chan,"Playa del Carmen, Quintana Roo",Yanchaj túumben mokt’aan ichil féeminiistaob yéetel léejisladooro’ob,"Ka’aj ts’o’ok u yúuchul tsikbal ichil XVI Legisladura yéetel Red Feminista Quintanarroensee’, tu’ux táakpaj xan jaytúul u máakilo’ob Comisión Nacional de los Derechos Humanos (CNDH), x-áaktibiistaobe’ tu k’a’aytajo’ob béeychaj u beeta’al túumben mokt’aano’ob.  
Le beetike’, ka tu chukaj las 9 ti’ u ja’atskab k’iinil le lunes máanika’, páatchaj u ka’ okol u ajmeyajilo’ob u Congresoil Quintana Roo ti’al u meyajo’ob je’el bix suuka’anile’.  
Bejla’a martes 2 ti’ marzoe’ u ka’ap’éel múuch’ilo’obe’ yaan u mokt’antiko’ob u ju’unil tu’ux ku je’ets’el ba’az k’iinilo’ob kéen ch’a’ajolta’ak tsikbalo’ob, jeets’ilo’ob yéetel yéeyajilo’ob ti’ le tuukul meyajo’ob k’uba’ab ti’al u páajtal u je’ets’el u páajtalil ko’olel te’e lu’umo’, ti’al u jets’ik ba’ax u k’áat u beet kéen yo’omchajak. 
 
 
Ti’ jump’éel k’a’aytajil tsikbal beeta’ab tu kúuchil Legislativo ti’ u noj kaajil Cancúne’, máax jo’olbesik Junta de Gobierno y Coordinación Política (Jugocopo), Gustavo Miranda García, tu ya’alaj tuka’atéene’, ichil bin ba’ax mokt’anta’an yéetel Rede’, leti’obe’ unaj u beetiko’ob u tsikbalta’al u jejeláasil ba’alo’ob ti’al u je’ets’el ka luk’sa’ak si’ipil kéen éensa’ak paal, ti’al bejla’a martes yéetel miércoles te’e plenoo’.  
Beyxan tu t’aanaj yóok’lal Partido Verde Ecologista de México, tumen te’elo’ lalaj díiputaadoe’ yaan u jets’ik u yéeyajil, ts’o’okole’ tu ts’áaj u na’ate’ leti’obe’ ma’ táan u éejentiko’ob tuukul meyaj. Beyxan Miranda Garcíae’ yaan u k’áatik ka ts’a’abak jayp’éel k’iino’ob ti’ ti’al u páajtal u péek meyaj yóok’lal jump’éel díiputasiion tu noj lu’umil México.  
Xak'alutskíinsa'an tumen: Sasil Sánchez Chan"
02/03/2021,Europa Press,Sasil Sánchez Chan,"Madrid, España",Úuchben egipcioil ts’íibe’ ku tsolik bix u tikunkúunsa’al wíinkilalo’ob,"U asab úuchben ju’unil k’ajóolta’an tak walkila’, ku ts’áak u páajtalil u yojéelta’al bix ka’ach u tikinkúusa’al yéetel u ki’ibokúunsa’al u wíinkilal máak kéen kíimiko’ob, ti’al u káajsiko’ob túumben kuxtal.
Meyaje’ táan u taal u beeta’al tumen éejiptoloogáa Sofie Schiodt ti’ u noj najil xook Universidad de Copenhague, ikil u xak’altik jump’éel ts’íib yaan kex 3 mil 500 ja’abo’ob u yúuchbenil. 
 
 
“Ts’íibe’ óoli’ beey k’a’ajsajil ku beetike’; ku na’atale’ máax xokike’ u yojel ba’ax ku beetiko’obi’, tumen ku tso’olol bix unaj u cho’obol ba’al, beyxan ba’ax yéetel ku ba’ak’al wíinkilalo’ob”, ku tsolik Sofie Schiodt.
Xak'alutskíinsa'an tumen: Sasil Sánchez Chan"
03/03/2021,Jairo Magaña,Sasil Sánchez Chan,Kaanpech,Maanal 150 xoknáalo’obe' ku ch’a’ako’ob xook tu yáanal u bo’oyil che’ob tu kaajil Champotón,"Junmúuch’ waxaktúul ajka’ansajo’ob jo’olbesa’anob tumen María del Jesús Arias Vanegase’ táan u ts’áako’ob xook ti’ maanal 150 u túul paalal kaja’an ti’ ka’ap’éel múuch’kajtalilo’ob ti’ u méek’tan kaajil Champotón; táan u beetiko’obe’ tumen mina’an taak’in ti’al u maniko’ob mix jump’éel nu’ukul ti’al u ch’a’ako’ob xook ti’ Internet, le beetike’ xka’ansaje’ tu ya’alaj: pak’be’en k’oja’ane’ ma’ táan u luk’sik u páajtalil u kaambal mejen paalal, mix u líik’sikubáajo’ob ti’al ba’ax ku taal u k’iin u ti’alo’ob. 
Tu yáanal u bo’oyil che’obe’, ku ts’a’abal xook ti’ u paalolo’ob préeskolar yéetel primaaria, máaxo’ob kaja’ano’ob tu múuch’ kajtalil Guerrero yéetel Mirador, tu’ux láayli’ táan u páa’ta’al u je’ets’el u yuumil k’áaxo’ob te’elo’.  
 
 
Ja’ajatsbil u beeta’al u súutukil u ch’a’abal xook tumen paalal, ts’o’okole’ kéen k’uchuk u súutukil janale’, ku ts’a’abal u yo’ocho’ob tumen u yuumo’ob, tumen leti’ob ts’áamaj u p’íit ba’alo’ob ts’o’ok u yantal te’e xmajan najil xooko’: “Jach k’a’anan u táakpajal u yuumil le mejen paalalo’obo’, tumen kex mina’an u taak’inil ti’al u ma’anal u nu’ukulil u ch’a’abal xook ti’ Internete’, ku jach áantajo’ob ti’al u páajtal u yúuchul meyaj beya’”, ku tsikbaltik xka’ansaj.
Xooke’ ku káajsa’al yéetel u xookil jump’éel ik’il t’aan, tumen meyaj táan u beeta’al tumen ajka’ansaj táakpaja’anob ti’ u múuch’il Antorcha Campesina, le beetik ku k’a’abéetkunsa’al ts’íib beeta’an tumen Aquiles Córdova Morán, máax jo’olbesik le múuch’ilo’, ba’ale’ kex ku ch’a’ako’ob le ts’íibo’obo’, ku yila’al ma’ u yoksa’al tu tuukul paalal uláak’ tuukulo’ob ma’ unaj u ye’esa’al ti’ob tu najil xooki’.
Ajka’ansajo’obe’ táankelemo’ob, ts’o’okole’ táan xan u ts’áak u yóolo’ob ti’al u yáantiko’ob kaaj; u xoknáalilo’ob séekundariaae’ ku ts’áako’ob xook ti’ u paalilo’ob primeeróo yéetel segundóo, ka’alikil ajka’ansajo’obe’ ku jach kaláantiko’ob ka u’uyak t’aan tumen le mejen paalalo’obo’.
Arias Vanegase’ ku ya’alike’ u p’a’atal xook tumen u paalilo’ob Champotóne’ ku yúuchul tumen mina’an taak’in ti’al xook, ts’o’okole’ yóok’lal pak’be’en k’oja’an ku máane’, ku yantal u ts’a’abal meyaj le paalalo’obo’.  
“Jaytúul ti’ le mejen paalalo’ob ku ch’a’ako’ob xook weye’, ku taalo’ob kéen káajak u t’úubul k’iin, ba’ale’ ma’ tumen beey u ya’alalti’ob, ku beetiko’ob beyo’ tumen leti’ le kéen jóok’oko’ob tu meyajo’obi’, leti’e’ máax ku túuxta’alo’ob maan, ba’ale’ yaan xan uláak’o’ob ku bin u kaxto’ob tu’ux je’el u meyajo’obe’ yéetel uláak’ jun jaatso’obe’ ku biinsa’alo’ob meyaj ich k’áax, yaan máax k-ilmaj u k’uchulo’ob yéetel u máaskabo’ob, wa éek’tako’ob yóok’lal ba’ax ku beetiko’ob”, beey tu ya’alaj xka’ansaj.  
Beyxan ku ya’alike’, leti’obe’ ts’o’ok u náats’alo’ob tsikbal yéetel u jala’achilo’ob le kaajo’, le noj lu’umo’ yéetel ti’ u noj lu’umil México ti’al u yiliko’ob wa je’el u yáantalo’obe’, ba’ale’ mix máak u beetej; beyxan ti’al sábados yéetel domingose’ ku bino’ob ti’ uláak’ kaajo’ob ti’al u koniko’ob ba’al yéetel ti’al u much’iko’ob áantaj ti’al u najil xook Pequeños Guerreros.
Úuchik u yojéelta’al meyaj ku beetiko’ob lalaj sábados yéetel domingose’, kaxta’abo’ob tumen u ajmeyajilo’ob u jala’achil le noj lu’umo’, le beetik walkila’ táan u páa’tik u yojéeltiko’ob ba’ax kun a’albil ti’ob, ba’ale’ táan u páa’tiko’ob wa utsil ba’al ti’al le mejen paalalo’obo’, ma’ ti’al ajka’ansajo’obi’. 
Xak'alutskíinsa'an tumen: Sasil Sánchez Chan"
03/03/2021,Efe,Sasil Sánchez Chan,"Madrid, España","Kululal wiits, ti’ Indonesioil lu’ume’ ku túubik ta’an","Sinabung, kululal wiitse yaan tu lu’umil Indonesiae’, suuka’an u jóok’sik ba’al; le martes máanika’ tu túubaj ya’abach ta’an yéetel buuts’ náak tak 5 mil metros u ka’analil, beey jts’a’ab k’ajóoltbil tumen u mola’ayil volcanología ku meyaj te’e noj lu’umo’.
 
 
Le beetik u jo’opóopilo’ob lu’um p’aatal ichil Sudeste Asiático yéetel Oceaníae’, ts’o’ok u jets’iko’ob u t’aanil sajbe’entsik tu bak’pachil jo’op’éel kilomeetro’ob.
Kululal wiitse’ ku p’isik 2 mil 460 tu ka’anilil, ts’o’okole’ ma’ ch’éenek u péek lik’ul u ja’abil 2013; tu ja’abil 2014e’ kíim 16 u túul máak úuchik u túubik ba’al, beyxan ti’al 2016e’ sa’at u kuxtal uktúul máak.
Xak'alutskíinsa'an tumen: Sasil Sánchez Chan"
04/03/2021,Rosario Ruiz Canduriz,Sasil Sánchez Chan,Playa del Carmen,Féeministaobe’ yaan u k’a’abéetkunsiko’ob ampaaróo yóok’lal ba’ax kun jets’bil tumen Congreso,"Red Feminista Quintanarroensee’ yaan u ts’áak jump’éel ampaaróo yóok’lal ba’ax kun jets’bil tumen u Congresoil le noj lu’umo’, ti’al u páajtal u beetiko’ob u xíimbal sexual yéetel réeproduktiboil páajtalil unaj u yantal ti’ ko’olelo’ob, beey úuchik u ya’alik Yunitzilin Rodríguez, máax táaka’an ti’ u múuch’il Marea Verde.
Ti’ jump’éel tsikbal tu beetaj x-áaktibiistae’ tu ya’alaj: “to’one’ k k’áat ka’ach ka yanak juriidikóo meyaj, tu’ux ka béeyak k tselik ba’ax ku je’ets’el, le beetike’ ki’imak k-óol, ba’ale’ to’one’ k k’áat ka’ach ka luk’sa’ak je’el ba’axak si’ipilil, tumen laj chuka’an to’on ba’al ti’al u béeytal ka’achij”.  
 
 
Tu tsolaje’, yaan u k’áatiko’ob u yoochel le aktoo’ juridikóo, tumen yéetele’ ku p’a’atal paachil le diktaameno’, ti’al beyo’ u páajtal u ts’áako’ob jump’éel ampaaróo tu táan juntúul juez, tu’ux ka béeyak u takpoltiko’ob XVI Legislatura, ikil ma’ táan u chíimpolta’al u páajtalil ko’olel yaan te’e noj lu’umo’.  
“Ya’abach ba’al ku ya’alal yóok’lal le je’ela’, tumen tuláakal tuukul jeets’el yóok’ol, beyxan tuláakal kuuch ts’a’aban yóok’lal ba’ax unaj u beetik xiib yéetel ko’olele’, jach ooka’an tu tuukul kaab, le beetik talam u na’atale’, ma’ táan u páajtal u beeta’al ba’al chéen tumen ma’alob u yila’al tumen jaytúulo’obi’, unaj u bin u k’éexel jujump’íitil”, tu ya’alaj.  
Tu ya’alaje’ ya’abach máako’obe’ ma’ táan u na’atiko’ob ba’ax yóok’lal ku ba’atelo’obi’, ba’ale’ tu ts’ooke’ yanchaj u chíimpolta’alob tumen ku be’etelo’ob yóok’lal u páajtalil wíinik, ts’o’okole’ jach ki’imak u yóolo’ob tumen táakmuk’ta’anob tu lu’umil México, beyxan tumen uláak’ táanxel lu’umo’ob.
“Ba’ax t béeykunsaj tu jo’oloj 95 k’iino’ob to’okok kúuchile’, leti’ k-e’esik táan k k’a’abéetkunsik páajtalil yaan to’on ti’al klíik’sik kt’aan ich jets’óolalil, kex tumen óota’ab makbil kchi’ ka xo’ot’ to’on ja’, sáasil yéetel kex tumen beeta’ab uláak’ k’aasil ba’alo’ob ti’ to’on”, tu tsikbaltaj.  
Tu k’a’ajsaje’, u áaktibiistaob Red Feminista Quintanarroense tu p’atajo’ob Congreso ka’aj ts’a’ab k’ajóoltbil diktaamen, tumen beey úuchik u jets’iko’ob yéetel léejisladooro’ob. Beyxan boono’ob beeta’ab tu pak’il kúuchile’, táan u tu’upulo’ob tumen u ajmeyajilo’ob Poder Legislativo.
Beyxan jach ma’alob úuchik u ts’a’abal tsikbaltbil jejelás ba’alo’ob yóok’lal ba’ax ku yúuchul kéen éensa’ak paal: “lelo’ ku ye’esik u muuk’il féeminismo yaan ich kaaj, ichil u k’ajla’ayil lu’um yéetel ichil u meyajil a’almaj t’aan”.  
Xak'alutskíinsa'an tumen: Sasil Sánchez Chan"
04/03/2021,Juan Manuel Contreras,Sasil Sánchez Chan,"Mérida, Yucatán","Xlo’obayen ko’olel, ku ti’alintiko’ob u bejilo’ob kaaj ikil u kaxtiko’ob ka k’e’exek ba’al te’e lu’uma’: Amnistía Internacional","Táan u náats’al U K’iinil Ko’olel, le beetike’ Amnistía Internacionale’ tu ts’áaj k’ajóoltbil u tsoolts’íibil México: La era de las mujeres. Estigma y violencia contra mujeres que protestan, tu’ux ku ts’a’abal ojéeltbil jayp’éel ba’alo’ob yóok’lal bix u k’a’abéetkunsa’al u bejilo’ob kaaj tumen xlo’obayeno’ob ti’al u péeksiko’ob k’a’anan ba’alo’ob ikil u kaxtiko’ob u k’éexel ba’al ti’al u yutsil u ko’olelilo’ob le noj lu’uma’, kex tumen ku yantal máax beetik loobilaj te’e noj péektsilo’oba’.  
Te’e tsoolts’íibo’, mola’aye’ tu ts’áaj k’ajóolbtil xaak’al tu beeta’aj ti’ kamp’éel líik’saj t’aan beeta’ab tumen ko’olelo’ob yéetel u múuch’il féeministaob ba’ale’ beyxan ba’ax k’at u beel ti’al u beetiko’ob. Líik’saj t’aano’obe’ beeta’ab tu ja’abil 2020, tu lu’umil Guanajuato, Sinaloa, Estado de México, Ciudad de México yéetel Quintana Roo, yéetel u tsikbalil ba’ax úuche’, beeta’ab tumen Quetzali Rojas.
 
 
Erika Guevara Rosas, máax jo’olbesik Américas de Amnistía Internacional tu ya’alaje’, te’e ju’uno’ ku tso’olol ba’ax sajbe’entsil yaan ti’al ko’olel yéetel féeminista múuch’ilo’ob kéen jóok’oko’ob yóok’ol bej ti’al u líik’sik u t’aano’ob, ba’ale’ beyxan bix u káajal u seen a’alal ba’al ti’ob yéetel u bix u káajal u seen yantal t’aan tu yóok’olo’ob.  
“U yantal u páajtalil máak ti’al u much’ikubáaj ta’al t’aane’ jach táaj k’a’anan wa ma’ táan u chíimpolta’al u páajtalil wíinik, ba’ale’ beyxan wa jo’olpóopo’obe’ ku p’atiko’ob paachil je’el ba’axak taak poolil ka beeta’ak tumen ko’olel, máaxo’ob jach táaj úuch p’ata’ako’ob paachil”, tu ya’alaj.
Tu ja’abil 2019 ka káaj u jach chíikpajal noj péektsilo’ob ku yantal ti’al u líik’sa’al t’aan tumen máaxo’ob ku k’áatiko’ob ka jach e’esa’ak ba’ax meyajo’ob táan u taal u beeta’al wa ti’al u takpolta’al tuláakal poliitikáas loobiltik u páajtalil wíinik.
“K-ojele’, lalaj oorae’ ku kíinsa’al juntúul ko’olel, chéen tumen ko’olel, tu lu’umil América Latina yéetel Caribe. Maanal ti’ u 97 por siientoil ko’olelo’obe’ kuxa’ano’ob ti’ lu’umo’ob tu’ux mina’an mix jump’éel a’almajt’aan éejentik ka luk’sa’al u si’ipil ko’olel wa ku yéensa’al paal ti’”, tu tsikbaltaj. 
Guevara Rosase’ tu ya’alaj u yúuchul sexual loobilaj yéetel u sa’atal ko’olelo’ob beyxan ch’úupalalo’obe’, leti’e’ ba’alo’ob ku jach takpolta’al, tumen mina’an mix jump’éel u meyajil justicia jeets’el ti’al u ts’aatáanta’al.  
“Walkila’ leti’e’ máax chíikbesiko’ono’, ts’o’okole’ ku k’a’abéetkunsiko’ob u bejilo’ob kaaj ti’al u ts’áako’ob u muuk’il u t’aano’ob, ti’al xan u k’éexel ba’al ti’al u yutsilo’ob. Xlo’obayen ko’olel ku péeko’ob walkila’, ts’o’okole’ le je’elo’ láayli’ k’a’anan ba’ax ku ye’esik”, tu tsolaj.   
Beey túuno’, Tania Reneaum Panszi, máax táaka’an Amnistía Internacional México tu ya’alaje’, tsoolts’íibe’ ku much’ik kamp’éel noj k’a’anan ba’alo’ob. Yáaxe’, u k’a’ajsajil p’aax yaan ti’ noj lu’um ti’al u xak’altik ba’ax ku beeta’al tumen ajkanan kaajo’ob le ken u jets’ u muuk’o’ob yóok’lal kajnáalo’ob.  
“Beyxan yaan u féeministail óol, tumen k’a’anan u k’ajóolta’al bix u tuukulo’ob yéetel ba’ax ku máansiko’ob sáansamal. Tsool ts’íibe’ ku chíikbesik ti’ ya’ab ko’olel oksa’an saajkil, ts’o’okole’ mantats’ u yúuchul”, tu ya’alaj.  
Te’e tsoolts’íibo’ ku xo’okol ba’ax úuch ti’ líik’saj t’aan beeta’ab tumen féeministaob ti’ jo’op’éel noj lu’umo’ob, je’el bix le beeta’ab tu k’iinil 9 ti’ noviembre, ti’ u noj kaajil Quintana Roo, tu’ux líik’sa’ab t’aan ti’al u k’áata’ak ka ts’a’abak u si’ipil ti’ máax kíins Alexis, máax chéen 20 u ja’abil ka’achij. 
Xak'alutskíinsa'an tumen: Sasil Sánchez Chan"
04/03/2021,La Jornada Maya,Sasil Sánchez Chan,"Playa del Carmen, Quintana Roo","¡Táan u líik’ilo’ob xik’nal, tuka’atéen!","¡Ku xíitil u xiik’o’ob tuka’atéen!
Úuchik u ka’a je’ebel u k’íiwikil Parque Fundadores en Playa del Carmen, páatchaj u ka’a beeta’al u cha’anil Voladores de Papantla, máax ku jats’utstal u yila’al tumen kajnáalo’ob yéetel ajxíinximbal máako’ob.
 
 
Xak'alutskíinsa'an tumen: Sasil Sánchez Chan"
05/03/2021,Abraham Bote Tun,Sasil Sánchez Chan,"Mérida, Yucatán",Noj kaaj jach u k’áat u táakbesaj máaxo’ob nat’ik t’íinchak balak’ ooke’ unaj u péeksik u yóol kaaj ti’al u múul yantal: Alfonso Vélez,"“Paseo Montejoe’ jump’éel ti’ le noj bejo’ob asab ma’alobtak ti’al u máan máak yéete u t’íinchak balak’ ook”, beey úuchik u ya’alik Alfonso Vélez Iglesias, máax beetik u bíisepresideenteil Innovación de City Es, ka’alikil tu beetaj u tse’ekil “Construyendo la ciudad ciclista para todas”, úuch tu k’iinil 4 ti’ marzo, ichil u meyajil Mérida Pedalea, táan u taal u beeta’al tumen u jala’achil u lu’umil Yucatán.
Vélez Iglesiase’ juntúul ti’ u yuumil u áanalte’il Movilidad 3.0 Una política pública para vialidades seguras, sustentables e inteligentes, tu ya’alaje’ le noj bejil je’elo’ jach táaj uts ti’al u máan máak yéetel u t’íinchak balak’ ook, tumen yaan u che’ilo’ob, yaan ti’ kóoch báanketaob, jats’uts naj beeta’ani’”. “Bejo’ob je’el bix le je’ela’ k’a’anan ti’al u yantal uláak’ máax nat’ik t’íinchak balak’ ook”, tu ya’alaj.  
 
 
Te’e súutuko’, táakpaj xan Eduardo Monsreal Toraya, máax ku meyaj Observatorio de Movilidad Sostenible de Mérida, beyxan Diana Gómez, máax táaka’an Bitácora de Movilidad; leti’obe’ tu ya’alo’ob u jejeláasil tsikbalo’ob yéetel utsil ba’alo’ob ku yantal kéen beeta’ak u bejil chéen u ti’al máaxo’ob nat’ik t’íinchak balak’ ook.
Vélez Iglesiase’ tu ya’alaje’ u jach yantal jump’éel kaaj tu’ux ka k’a’anankúunsa’ak t’íinchak balak’ ooke’ ku péeksik u yóol kaaj, tumen ku beetik u múul yantal paalal yéetel nojoch máako’ob ich jáalk’abil. Le beetik u no’ojankúunsa’al kaaj ti’al kpéeke’, ma’ chéen u ti’al máaxo’on nat’ik t’íinchak balak’ ook, tumen ti’al tuláakal kajnáalo’ob, ti’al u páajtal u péeko’ob ba’ale’ xma’ sajbe’entsili’, ts’o’okole’ ku beetik uts ti’al u kuxtal tuláakal máak.
Beyxan, ku ya’alik, wa ku yantal uláak’ ya’abach máako’ob k’a’abéetkunsik t’íinchak balak’ ooke’, ku yantal xan uláak’ bej ti’al máaxo’ob ku xíimbal, ts’o’okole’ le je’elo’ ku beetik u k’a’abéetchajal xan uláak’ kúuchilo’ob koonol yéetel ku yáantaj ti’al u suut taak’in. Tu ya’alaj xane’, unaj u tukulta’al bix je’el u páajtal u chúukbesa’al bejo’ob ts’o’ok u beeta’al u ti’al, tumen unaj u kaláantalo’ob yeetel u péektsilta’al ti’al u meyaj ti’ uláak’ máako’ob xan.  
Leti’e, tu ya’alaj xan k’a’anan u pa’ak’al che’ob yéetel u kaláanta’al le yano’obo’, tumen ku yáantaj ti’al u chan ch’éensa’al jump’íit le jach ooxol ku yantal yóok’ol bej. Ts’o’okole’ unaj xan u péektsilta’al ichil u tuukul mejen paalal ka k’a’abéetkusna’ak t’íinchak balak’ ook, yéetel u ch’a’anukta’alob xan kéen jo’op’ok u beeta’al jump’éel noj kaaj tu’ux ka chíikpajak t’íinchak balak’ ook, ti’al beyo’ u beeta’al nu’ukbesajo’ob ti’ najil xook, ti’ najo’ob yéetel u kúuuchilo’ob noj kaaj. 
Monsreal Torayae’ tu ya’alaje te’e noj kaaja’, ku binetik kúuchilo’ob tu’ux ka béeyak u p’a’atal ets’kúunsbil le t’íinchak balak’ ooko’obo’, tumen kex k’éex ba’al ichil Reglamento de Construcciones de Mérida, tu ja’abil 2018, ti’al u yantal u ts’a’abal kúuchil ti’al u p’a’atal ets’kúunsbil le t’íinchak balak’ ooko’obe’, ma’ táan u beeta’al ba’al je’el bix unaje’.  Ts’o’okole’, a’almaj t’aane’ ma’ táan u jach sáasilkúunsik k’a’anan ba’alob ti’al u meyaj tu beel, le beetik tu k’ab Desarrollo Urbano p’aatal noj meyaj ti’al u beeta’al ba’ax je’ex unaje’.
Xak'alutskíinsa'an tumen: Sasil Sánchez Chan"
05/03/2021,Afp,Sasil Sánchez Chan,"París, Francia",Chéen beey u pu’ulul óoli’ u 20 por cientoile janal ku beeta’al yóok’ol kaab: ONU,"Óoli’ u 20 por siientoil janal ku beeta’al ti’al u tséentikubáaj yóok’ol kaabe’ ku pu’ulul lalaj ja’ab chéen beyo’, beey úuchik u ts’a’abal k’ajóoltbil ti’ jump’éel tsoolts’íibil jóok’sa’ab le jueves máaniko’, tumen ONU.  
“Jach táaj nojoch talam le yana’, tumen ku kóojol ti’ u kaajilo’ob yóok’ol kaab, ti’ máax yéetel ti’ bix u beeta’al u suut taak’in”, beey úuchik u ya’alik Richard Swannel, leti’ máax jo’obesik déesarooyóo ti’ u británica múuch’kabil Wrap, máax múul ts’íibt u tsoolil ""Informe sobre el índice de desperdicio alimentario"", ts’a’ab k’ajóoltbil tumen u nu’ukbesajil Programa de la ONU para el Medio Ambiente (PNUMA).
 
 
Ichil ba’ax ts’a’ab k’ajóoltbil tumen u yuumilo’ob ts’íibe’, leti’e xaak’al xook “asab chuka’an” ts’o’ok u beeta’al tak walkila’ yóok’lal le je’ela’.
Xaak’al beeta’ab tu ja’abil 2019, jóok’sa’ab ti’ 54 u p’éel noj lu’umo’ob, ayik’al yéetel óotsiltako’ob, ti’ le beyka’aj koonol ku beeta’al ti’ kúuchilo’ob janal, beyxan ti’ najo’ob.  
Tsoolts’íibe’ ya’alike’, lalaj ja’abe’ ku pu’ulul 931 millonesil tóoneladas janal, ts’o’okole’ ma’ táakbesa’an ba’ax ma’atech u jaanta’al je’el bix baako’ob yéetel sóolo’ob.  
Beyxan ku chíikbesike’, u pulu’ul janale’ ku yúuchul ti’ tuláakal lu’umo’ob, tak je’el beyaka’aj taak’in ka náajalta’aki’. Ka’alikile’, ONUe’ u xokmaj óoli’ 700 millonesil máako’ob ti’ yóok’ol kaab ku máansik wi’ijil, ts’o’okole’ yaan 3 mil millonesil mina’an ti’ob utsil ba’al ti’al u jaanto’ob; ku tukulta’ale’ ti’ yóok’ol kaabe’ yaan 7 mil 800 millonesil máak.  
“Ka’ache’ ku tukulta’al u pu’ulul janale’ chéen ku yúuchul ti’ ayik’al lu’umo’ob”, beey tu ya’alaj Clementine O'Connor, ti’ PNUMA. ""Ba’ale’ xaak’al tbeetaje’ ku ye’esike’” le talamila’ “ku yúuchul ti’ tuláakal lu’umo’ob txak’altaj”, tu tsikbaltaj. 
Ichil le 121 kilos janal ku pu’ulul lalaj ja’ab tumen a jujuntúul kajnáalo’obe’, 74 kilose’, maanal ti’ u chúumukile’, ku taal ti’ najo’ob.
Xak'alutskíinsa'an tumen: Sasil Sánchez Chan"
05/03/2021,Itzel Chan,Sasil Sánchez Chan,"Mérida, Yucatán",Ch'eel,"Ch’eele’, juntúul ch’íich’ suuk u yila’al ti’ k’áaxo’ob tu’ux yaan paak’alo’obi’ tumen ti’ ku janalo’obi’; le beetik xane’ ku ts’o’onol ti’al jaantbil.  
Juan Flores Valadez, máax jo’olbesik u meyajta’al u nu’ukbesajil Aves Urbanas Cancún, táakbesa’an ichil Iniciativa para la Conservación de las Aves de América del Norte (ICAAN wa NABCI, yóok’lal bix u k’aaba’ ich inglés) beeta’an tumen Comisión Nacional para el Conocimiento y Uso de la Biodiversidad (Conabio), tu tsolaj ch’eele’, kuxa’an tu k’áaxilo’ob u péetlu’umil Yucatán, beyxan Tabasco, Belice yéetel Guatemala.
 
 
Kéen síijike’, sak u k’u’uk’mel yéetel k’aank’an u koj, ba’ale’ kéen nojochajake’, ku booxtal yéetel ku jóok’ol uláak’ de ch’oojtak u boonil; u koj xane’, ku booxtal.
“Tu baantail Felipe Carrillo Puerto tak Saki’, ba’ale’ beyxan tu xaman-lak’inil Péetlu’ume’ ku jach páajtal u yila’al; kéen xi’ik u bin u náats’al máak Kaanpeche’, ku ch’éenel u yila’al jump’íit”, tu ya’alaj Juan Valadez. 
Xak'alutskíinsa'an tumen: Sasil Sánchez Chan"
08/03/2021,María Briceño,Sasil Sánchez Chan,"Mérida, Yucatán","Mu’uk’an féeministaen, ku ya’alik u yuumil Kukis by Maru","Maru Medina, u yuumil Kukis by Maru sáasil yanik ti’, le beetik ku k’a’amkach a’alik “mu’uk’an xféeministaen,, beey u ya’alik ka’alikil u tsikbaltik: kéen k’áata’ak ten, bix úuchik u beetik yéetel u meyaj ka yanchaj u paalil, tene’ kin núukike’ ka u yáax k’áato’ob ti’ xiibo’ob bix úuchik u beetiko’ob yéetel u meyajo’ob ka yanchaj u paalilo’ob, ts’o’okole’ ka taal a k’áat ti’ teen.” 
Leti’e féeministaa, le beetik ku táak’muk’tik ko’olel ku jóok’ol tu bejilo’ob noj kaaj ti’al u líik’sik u t’aan, “kin táakmuk’tiko’ob je’el bix in beetik yéetel uláak’ múuch’ilo’ob. Uts in wilik ka chíikbesa’ak ba’al, tene’ jok’a’anen xan líik’saj t’aan, ba’ale’ mix juntéen in k’askúunt mixba’al; ba’ale’ tene’ ma’ loobilta’aben ka’ach tin paalili’, ma’ xan kíinsa’an juntúul in waali’, mix xan tsi’ikta’ab juntúul in kiiki’. Míin wa ka úuchukten wa ba’ax je’el bix le je’elo’, bejla’a teen máax ts’áak u gáasolinail le kúuchulo’obo’.” 
 
 
Beyxan ku ya’alike’, k’a’anan u kéet yantal u kuxtal ko’olel: “Ts’o’ok u náakal in wóol in wilik ko’olele’, ma’ táan u béeytal u jóok’ol ich kaaj wa ma’ sajbe’entsil u kuxtali’, ma’ in k’áat ka kuxlak in paalil beyo’, mix in wáabili’.” 
Ma’ jach táaj uts tin wich u k’iinil 8 ti’ marzo, U K’iinil Ko’oleli’, tumen u yojel ba’axten jéets’ le k’iin u ti’ala’; ma’ táan u tukultik wa unaj u ki’imak óolta’al ko’oleli’.
Tak walkila’ ts’o’ok 30 ja’abo’ob káajak u beetik gáayeta ki’ u yu’ubal tumen yukatekoilo’ob. Ka káaje’ chéen tu k’ooben ku beetiki’, ba’ale’ walkila’ láayli’ u yilik bix u túumbenkuunsik ba’ax ku beetik yéetel táan xan “u tak’ankúunsik” u ka’ap’éel áanalte’il.
Ku tsikbaltike’ Kukis by Marue’ káaj tumen taak ka’ach “u náajal uláak’ jump’íit taak’in” ti’al u páajtal u bin xíimbal, “leti’ ba’ax in k’áato’”, ku ya’alik.  Tu jo’oloj óoxp’éel ja’abe’, tu je’aj jump’éel kúuchil koonol Gran Plaza, “xáanchaj kex jump’éel winal ti’al in na’atike’, tene’ éempresaariaen.” Walkila’, Marue’ táan u ts’íibtik uláak’ jump’éel u áantalte’ yóok’lal mejen mola’ayo’ob. 
Yóok’lal pak’be’en k’oja’ane’, u yumilo’ob mola’aye’ táan u máansiko’ob talamilo’ob ti’al u páajtal u bo’otiko’ob máaxo’ob ku meyaj yéetelo’obi’, ts’o’okole’ yaane’ yanchaj u k’aliko’ob u joolnajilo’ob tumen ma’ páatchaj u líik’ilo’obi’.  Le beetik Marue’ ku ya’alik “jach táaj ma’alob wa ka ch’a’anukta’ak ba’ax táan u yúuchul tumen éemprendedooro’ob. Wa ma’ ojéela’an ba’ax ku taal u k’iinil, ku yantal u yilik ba’ax beetbil”, ku ya’alik.
Xak'alutskíinsa'an tumen: Sasil Sánchez Chan"
08/03/2021,María Briceño,Sasil Sánchez Chan,"Mérida, Yucatán","U 99 por siientoil meyaj ku beeta’al te’e graanajaobo’, jo’olbesa’an tumen ko’olel: Itzel Suárez","Tu noj lu’umil Méxicoe’ chan nonoj u jaanta’al je’. Ojéela’ane’ ichil jump’éel ja’abe’, juntúul wíinike’ ku jaantik 345 u p’éel je’, beey jts’a’ab ojéeltbil tumen Unión Nacional de Avicultores, ba’ale’ kex beyo’ te’e lu’uma’ mina’an ka’ach mix jump’éel noj meyaj tu’ux ka ts’aataáanta’ak graanjas ti’al u yila’al bix u beeta’al ba’al tumen máaxo’ob yano’ob te’elo’.
Itzel Suárez, juntúul xmexikanail ku meyaj ti’al u yutsil kuxtal ba’alche’ob yéetel ti’al u yantal utsil tséentajile’, tu patjo’oltaj Grupo Murlota, mola’ay ti’al u yantal ba’al u jaant uláak’ ko’olel yéetel xan ti’al u páajtal u ko’onol páais je’ ku yantal tu najilo’obi’. Tu yóok’lal mola’aye’, ts’o’ok tak u k’uchul ti’ u programail Shark Tank México, tu’ux tu ye’esaj ch’ooj yéetel ya’ax je’ob.
 
 
U ti’al Itzele’, “jach táaj jats’uts” u yúuchul meyaj yéetel ko’olelo’ob, beey úuchik u yilik ka káaj u meyaj yéetel tzotzilo’ob ti’ u lu’umil Chiapas, tu’ux ku tséenta’al tamano’ob. “Tin k’ajóoltaj meyaj ku beeta’al, ikil u tséenta’al wakax tumen ko’olelo’ob, tumen tukulta’ane’ chéen xiibo’ob beetik. Ba’ale’ u 99 por siientoil meyaj ku beeta’al te’e graanajaobo’, jo’olbesa’an tumen ko’olel”. 
Ka’alikil táan u xokik u máaestriae’, tu much’aj jo’olajun túul ko’olel kaja’an tu noojolil Ciudad de México, máaxo’ob tu k’áatajo’ob majan taak’in ku ts’a’abal tumen u jala’achil le k’iino’obe’. Yéetele’ tu manajo’ob mil u túul kaax.
Tu kaláantajo’obe’ tak ka’aj béeychaj u biinsa’al tu yotoch le ko’olelo’oba’. Ti’ Itzele’ jp’áat 300 u túul kaaxo’ob yéetel je’ ku yantale’ ku konik ti’ jump’éel tiaanguis. Beey túuno’, ka’aj ts’o’ok u xooke’, Itzele’ ma’ tu p’ataj ba’ax tu káajsaji’. Ti’al u ja’abil 2012e’, tu beetaj u múuch’kabil “Mujeres produciendo con huevos” yéetel Murlota, kúuchil tu’ux ku beeta’al áagropekuaarioil koonol, tu’ux táakpaj 100 u túul ko’oleli’. 
Jujump’íitil úuchik u bin u nojochtal, le beetik Itzele’ yanchaj u bin España ti’al u kanik bix je’el u no’ojan meyajtik ba’al yéetel le ba’ax tu káajsajo’. Beey úuchik u káajal u meyaj Murlota, tu’ux ku kaxta’al ka yanak utsil ba’al ti’al jaantbil, ba’ale’ ku táanilkunsa’al u jeenetikáail yéetel nu’ukul ku k’a’abéetkunsa’ali’.  
Grupo Murlotae’ ku meyaj ti’al u páajtal u yantal uláak’ graanjaob tu’ux ka páatak u ko’onol je’ ku yantali’; ts’o’ok u beetik maanal ti’ 40 mil graanjaob, ts’o’okole’ le máax k’áatiko’, leti’ kun a’alik bix k’a’abéet ti’: yaane’ ku ts’a’abal u kaaxil, u nu’ukulil u tséenta’alo’obi’, ichil u láak’ ba’alob.
Ma’ táan u xáantal Murlotae’  yaan u káajsik u konik ti’ súuupermerkados, je’ob de ch’ooj yéetel ya’axtak u boonil. Ti’ le je’elo’oba’, maas ma’alob u áaminiasidoil yéetel u kóolesterolil, le beetik maas ma’alob u bin tu wíinkilal máak. 
Xak'alutskíinsa'an tumen: Sasil Sánchez Chan"
08/03/2021,La Jornada,Sasil Sánchez Chan,Ciudad de México,Pak’ ts’a’abe’ súut u k’a’ajesajil ko’olel kíinsa’an yóok’lal loobilaj,"Jayp’éel k’iino’ob paachile’, máax beetik u jefail Gobierno Ciudad de Méxicoe’, Claudia Sheinbaum, tu ya’alaje’ bak’pachta’ab u k’íiwikil le noj kaajo’, ti’al ma’ u k’askúunta’al ba’al tumen u múuch’ilo’ob ko’olel líik’sik u t’aan te’e k’iino’oba’ yéetel ti’al ma’ u loobilta’al mix máaki’. Kex beyo’, múuch’ilo’obe’ tu páayt’antajo’ob máak ti’al ka biinsa’ak nikte’ob tu’ux ts’íibta’ab u k’aaba’ ko’olel ts’o’ok u sa’atal u kuxtal yóok’lal loobilaj.
 
 
Xak'alutskíinsa'an tumen: Sasil Sánchez Chan"
08/03/2021,Itzel Chan,Sasil Sánchez Chan,"Mérida, Yucatán","''¡Kuxa’an binsa’abo’obe’, kuxa’an k k’áat ka su’utuko’obi’!''","Ikil táan u máan bejla’a, U K’iinil Ko’olele’, ya’abach ko’olelo’obe’ múuch’obo’ob tu noj kaajil Jo’, tu k’iinil jo’oljeak, ti’al u líik’sik u t’aano’ob yóok’lal le k’iina’. 
Tu t’inajo’ob féeminista lakam  tu kúuchil Monumento a la Patria; chíikpaj ya’ax, sak yéetel éek’kume’en boonil, u ts’ooka’ leti’e chíikbesik féeminista óol. Múuch’ilo’obe’ káaj u xíimbalo’ob Rematee’, naats’ ti’ Paseo de Montejo ti’al u xíimbaltiko’ob le noj bejo’ tak ka’aj k’uch u ts’áajo’ob lakam.
 
 
Xak'alutskíinsa'an tumen: Sasil Sánchez Chan"
09/03/2021,Abraham Bote Tun,Sasil Sánchez Chan,"Mérida, Yucatán","Ko’olel ti’ méek’tankaajo’obe’, k’a’anan ti’al u tséenta’al máak je’el bix unaje’","Máasewal ko’olelo’ob ti’ u kaajil Halachoe’ ku múul bo’otiko’ob fleete ti’al u bino’ob tu míinisterio puublikóoil Umán, wa tu jusgaadoil Maxcanú ti’al u takpoltiko’ob máax loobilto’ob. Ba’ale’, kéen k’uchuko’obe’ chéen péech’óolal yéetel xma’ u’uyajil ku yilko’ob, kex tumen máax yaan te’elo’, unaj u ts’aatáantik u kaláantalo’obi’.  
Maaya ko’olele’ jach k’a’anan ti’al u yantal utsil ba’al ti’al u tséentikubáaj wíinik, beyxan ti’al u toj óolal u baatsilo’ob Yucatán, ba’ale’ leti’e máax ku asab loobilta’al yéetel máax máansik talamil kéen yanak u kaxtik justiisia, ts’o’okole’ jach táaj talamachaj yéetel u pak’be’en k’oja’anil yóok’lal Covid-19.
 
 
Kex tumen talam yanik ba’ale’, máasewal ko’olele’ láayli’ u jach máansik talamilo’ob yóok’lal ba’alob je’el bix le je’ela’, tu’ux ku p’a’atal ts’éelik u páajtalilo’obi’.
Liria May Canul, máax jo’olbesik Centro Alternativo para el Desarrollo Integral Indígena, yaan tu kaajil Sihó, Halachó, ku ya’alike’ loobilaj ku yantal yóok’ol ko’olel ti’ mejen kaajo’obe’ ya’abchajij, ba’ale’ jujump’íitil u bin u yokol tu poolo’obe’ ma’ unaj u loobilta’alo’ob, ba’ale’, kéen u máanso’ob talamil, je’el bix péech’óolal yéetel u ya’alal ba’al ti’ob kéen xi’iko’ob takpoole’, ku lúubul u yóolo’ob.
Tak pool ku beetiko’obe’, ma’ táan u náachtal, tumen ma’ táan u ts’o’oksal ba’al: ma’ táan u ts’aatáanta’al u t’aan máasewal ko’olel, le beetik ya’abach ti’ leti’obe’ ku p’áatalo’ob kajtal yéetel máax loobiltik, tumen mina’an tu’ux u bino’obi’. 
Yóok’lal pak’be’en k’oja’ane’, ku ya’alik, yanchaj u yilko’ob bix u k’exik u meyajo’ob ti’al u ts’áako’ob psíikologikóo áantaj ti’ telefoonóo, yéetle u yáantajil APIS Suereste: Fundación para la Equidad, beyxan ti’ junmúuch’ beeta’ab ti’ WhatsApp, tumen, ka je’eb u kúuchil tu’ux ku beeta’al tak poolo’obe’, tu majáantajo’ob kis buuts’ ti’al u beetiko’ob ba’al je’ex unaje’.
Ichil jump’éel winale’ ku yáantiko’ob kex jo’otúul ko’olel ti’al u páajtal u k’uchul tak jusgaado’ob wa tak míinisterio puublikóo te’e kaajo’obo’, ti’al u beetiko’ob tak pool wa ti’al u bo’otal áantaj ti’al u tséentik u paalilo’ob. Ba’ale’, kéen k’uchuko’obe’ ku ya’alal ti’obe’: ba’axten tak walkil ka taala’, wa ma’e’ ku k’áata’al ba’al ti’ob mina’an ba’al u yil yéetel ba’ax ku ya’aliko’obi’.
Kex tumen ti’ tuláakal ko’olel yaan u páajtalile’, unaj u jach yila’al bix u kuxtal maaya ko’olel, tumen yaanal bix u kuxtalo’ob yéetel ma’ táan u yúuchul ba’al je’el bix te’e noj kaajo’obo’.
X-xak’al xook Carmen Pedroza Guitérrez, ku meyaj Escuela Nacional de Estudios Superiores (ENES) Mérida, ti’ u noj najil xook Universidad Autónoma de México (UNAM), ku ya’alike’ ko’olel kaja’an ti’ mejen kaajo’obe’ leti’e máax ilik u tséentik u paalal yéetel u baatsil. Ba’ax ku beetiko’obe’ jach k’a’anan ti’al u kuxtal kaaj.
Ku ya’alik xane’, ko’olel te’e mejen kaajo’obo’ yaan ya’abach talamilo’ob ti’, tumen ku k’a’abéetchajal u máan ti’ kúuchilo’ob jach ma’ no’ojan u ti’ali’, ma’ jump’éelili’ ba’al u meyaj máak yáanal u chokolil k’iin wa ti’ jump’éel óofisiináa, ts’o’okole’ u loobilta’ale’ ku asab yila’al ichilo’obi’, ba’ale’ leti’obe’ yaan xan u páajtalilo’ob ti’al u kéet kuxtalo’ob je’el bix uláak’o’obo’.
Xak'alutskíinsa'an tumen: Sasil Sánchez Chan"
09/03/2021,Jairo Magaña,Sasil Sánchez Chan,Kaanpech,Máasewal ko’olele’ ku páajtal u jets’iko’ob ba’al je’el bix u k’áato’obe’ tak kéen ch’íijiko’ob,"Juana Ordoñez, juntúul mam ko’olele’, ku tsikbaltik ka ts’o’ok u beele’ jach xlo’obayan, ba’ale’ tuláakal u kuxtale’ tu ts’aatáantaj u yíicham. Yanchaj lajuntúul u paalal, óoxtúul ti’ leti’obe’ síijo’ob ma’ili’ káajak u ba’ateltáambalil Guatemala, le beetik yanchaj u k’uchulo’ob kajtal tu lu’umil México, ma’ páatchaj u yéetik wa u k’áat p’áatal yiknal u baatsil wa u bin tu paach u yíicham. Walkila’, 62 u ja’abil, ts’o’okole’ táant u káajal u yantal u muuk’il u t’aan yéetel u jets’ik jayp’éel ba’al tu yotoch, le beetik ku ya’alik óoli’ beey u yúuchul yéetel tuláakal máasewalo’ob, “chéen kéen ch’íijik máak ku béeytal u jets’ik ba’ax u k’áat”.
 
 
Tu jo’oloj ka’a k’áal ja’abo’ob p’áatak tu lu’umil Méxicoe’, xunáan Juanae’ ku ya’alike’ wa láayli’ kajakbal ka’ach Guatemalae’ míin yaanal ba’al je’el u kuxtatik walkila’: “Weye’ ku páajtal k-a’alik ba’ax k tukult ti’ ba’ax ku je’ets’el tumen k baatsil, ku páajtal in t’aan yéetel in wíicham yéetel u wa’alik ba’ax je’el u k’exik wa ba’ax ichilo’on, beyxan in wa’alik ba’ax kin tukultik kéen ma’anak wa ba’ax, wa le kéen jóok’ko’on xíimbal, ichil uláak’ ba’alo’ob”, tu ya’alaj.  
Tu ya’alaje’ jach xlo’obayan ka k’uch yéetel u paalal, leti’obe’ líik’o’ob México yéetel ku páajtal u yéeyik bix u k’áato’ob kuxtal; ma’ u yúuchul ti’ob je’el bix úuchik ti’ leti’, tumen ts’o’ok 19 ja’ab ti’e’ ba’ale’ láayli’ ku yantal u beetik ba’al je’el bix jets’a’an tumen k’albe’en tuukulo’ob yéetel ku yantal tak u chíinilo’ob mantats’, ma’ táan u páajtal u ya’aliko’ob ba’ax ku tukulo’ob, kex tumen ma’ ki’imak u yóol yéetel ba’ax ku jee’ets’eli’.
Ka’ache’ u meyaje’ chéen leti’ u kaláantik u paalal, u beetik janal, u kaláantik aalak’o’ob yéetel u yilik ba’ax k’a’abéet ti’ u yíicham, ba’ale’ je’el bix úuchik u máan ja’abo’ob kajlako’ob Méxicoe’, yaan jayp’éel ba’alo’ob k’éexij; walkila’ kéet yanik yéetel u “yuumil naj”, tumen beorae’ paklan u jetsiko’ob ba’al.
Tu ya’alaje’ yaan u k’éexel ba’al ka’alikil yaan ko’olel ma’ táan u yu’ubik t’aan, beyxan wa yaan máax u k’áat ka yanak uláak’ yaanal kuxtal, tumen jáalk’ab kuxtale’ ku núup’ul yéetel muuk’ yanchaj tu paach péech’ óolal; ku ya’alale’ ko’olele’ yaan ya’abach ba’al u ya’alej, tumen kex yaan máax táakmuk’tik u k’askúunta’al ba’al yéetel uláak’o’ob ma’i’, “tuláakal ba’al uts”, tu ya’alaj. 
Xak'alutskíinsa'an tumen: Sasil Sánchez Chan"
09/03/2021,La Jornada Maya,Sasil Sánchez Chan,Ciudad de México,''Yaan u yantal ki’imak óolal k’íin ma’ táan u binetik mix juntúuli'',"Kex tumen bak’pachta’ab u kúuchil Palacio Nacional ti’al u kaláanta’ale’, xlíik’saj t’aano’ob yéetel xféeministaobe’, jóok’o’ob awat úuchak u máan
U K’iinil Ko’olelo’ob Yóok’ol Kaab, ts’o’okole’ kex tumen óota’ab jatsbilo’obe’, u muuk’il u t’aano’obe’ u’uypaj ichil tuláakal u lu’umilo’ob México, ikil u
k’áatiko’ob ka yanak kéet kuxtal yéetel ka xu’uluk u kíinsa’al ko’olel.
Xak'alutskíinsa'an tumen: Sasil Sánchez Chan"
10/03/2021,Itzel Chan,Sasil Sánchez Chan,"Mérida, Yucatán",Ba’axten ma’ tuláakal ko’olel ku yutstal u je’elel ich 9Mi’,"Ichil jump’éel lu’um tu’ux suuka’an u ka’atéen p’a’atal paachil ko’olelo’ob kex yaan u pak’be’en k’oja’anil Covid-19e’ jach talam u béeytal u je’elelo’ob tak chéen jump’éel k’iin, tumen te’e k’iino’oba’ ya’ab tu’ux táan u luk’sa’al meyaj ti’ máak, le beetik ma’ táan u páajtal u beetiko’ob wa ba’ax ka u beet ka tse’elek bo’ol unaj u ts’a’abali’, mix xan ka u beeto’ob wa ba’ax ma’ táan u táakmuk’ta’al tumen mola’ay tu’ux ku yúuchul meyaji’, ts’o’okole’ le je’elo’ ma’ u k’áat u ya’al wa ku kúulpach na’atiko’ob ba’ax ku beeta’al te’e k’iino’oba’ ti’al u líik’sa’al t’aan. 
Páayt’aan beeta’ab tu lu’umil Méxicoe’ yáax beta’ab le ja’ab máaniko’: “Mix juntúul ko’olel yóok’ol bej. Mix juntúul ko’olel tu meyaj. Mix juntúul xch’úupal ti’ najil xook. Mix juntúul xlo’obayan ti’ noj najil xook. Mix juntúul ko’olel ka maanak”.
 
 
U je’elel ko’olele’, yáax beeta’ab tu ja’abil 2020 ti’al u chíikbesa’al líik’saj t’aan ku beeta’al ikil u seen kíinsa’al ko’olel tu lu’umil México, ba’ale’ beyxan ti’al u k’áata’al ba’ax je’el u yúuchul wa ka laj sa’atak ko’olel.  
Le je’ela’ ku beeta’al ti’al u tukulta’al ba’ax ucha’an yéetel le maanal 18 mil u túul ko’olel sa’atbesa’an tu noj lu’umil México, yéetel ba’ax ku yúuchul yéetel le lajun túul ko’olel ojéela’an ku kíinsa’al sáansamal te’e lu’uma’. Te’e ja’ab túuna’ k’áata’ab tuka’atéen ti’ ko’olel ka je’elek, ba’ale’ ma’ jach beeta’abi’. 
U mola’ayil Secretaría de Trabajo y Previsión Social (STPS) u xokmaje’ maanal ti’ 53 mil u túul xmeyajo’ob ich naj yaan tu lu’umil Yucatán, ts’o’okole’ u ya’abil ti’ leti’obe’ ku bo’otalo’ob chéen wa ku meyajo’obi’. 
Beyxan ti’ le ka’ap’éel miyoon 320 mil 898 u túul máak xoka’ab tumen Instituto Nacional de Estadística y Geografía (Inegi) ti’ u lu’umil Yucatáne’, jump’éel miyoon 180 mile’ ko’olel, ti’ le je’elo’obo’ u 39 por siientoe’, ko’olelo’obb biinsik taak’in yéetel tséentik máax yaan tu yotoch. 
X-áaktibiista María Candelaria May Novelo, máax patjo’olt Centro Cultural y de Derechos Humanos Casa Colibrí tu kaajil Saki’, ku ya’alike’ maaya ko’olele’ ma’ táan u páajtal u p’atiko’ob u meyaj mix jump’éel k’iin tumen u meyajo’obe’ leti’ u kaláantiko’ob paalal yéetel máax mina’an u yichame’ ma’ táan u ts’áak u páajtalil u beetik uláak’ wa ba’ax.   
“Yaan najo’ob jo’olebsa’an tumen ko’olel tu’ux ma’ táan u páajtal u je’elelo’obi’, tumen mix máak áantiko’ob, wa ku meyajo’ob tu’ux ma’ táan u chíimpolta’al u páajtalilo’obi’, le beetik ma’ táan u béeytal u p’atiko’ob ba’ax ku beetiko’obi’”, tu ya’alaj Candelaria.
Ku ya’alik xane’, te’e maaya kaajo’obo’ mix ojéela’an wa yaan ku páajtal u líik’sik u t’aano’ob, mix xan u yojelo’ob ba’al yóok’lal u páajtalilo’ob ti’al u k’áatik ka chíimpolta’ako’ob je’el bix unaje’.
Le beetike’, kex tumen yaan ko’olelo’ob ma’ táan u páajtal u je’elsik u meyajo’obe’, k-ojel láayli’ táan u ba’atelo’ob ti’al u chíimpolta’al u páajtalilo’ob, yéetel je’el tu’uxak ka yanako’obe’ ku yilko’ob bix u líik’sik u t’aano’ob ti’al u xu’ulsa’al loobilaj ku beeta’al ti’ob. 
 Xak'alutskíinsa'an tumen: Sasil Sánchez Chan"
10/03/2021,Abraham Bote Tun,Sasil Sánchez Chan,"Mérida, Yucatán",Jala’acho’obe’ u p’atmaj paachil yéetel u tu’ubsmaj u ya’abil le ko’olelo’ob ma’ kaja’an ti’ noj kaajo’obi’,"Ko’olel kaja’an ti’ u méek’tankaajilo’ob Jo’e, tu ya’alajo’obe’ ichil u tsikbalil ba’ax najmal ti’ u noj lu’umil Yucatán yéetel ti’ u noj kaaje’, tu’ubsa’ano’ob; ts’o’okole’ láayli’ u péech’óolta’alo’ob yéetel ku táaka’al ba’al tu beelo’ob ti’al ma’ u kaláanta’al u kuxtal je’el bix unaje’. 
Ichil jump’éel ts’íib ts’a’ab k’ajóoltbil ti’ reedes soosialese’, leti’obe’ tu chíikbeso’ob ba’ax talamilo’ob yéetel jela’antak ba’alo’ob ku máansik u jaatsil ko’olel kaja’an tu noj kaajil Jo’. Tu ya’alajo’obe’ u jo’olpopilo’ob kaaje’ jach ma’ táan u beetiko’ob mix ba’al yóok’lal loobilaj ku beeta’al ti’obi’.  
 
 
Beyxan, te’e ts’íibo’, a’alabe’ u mola’ayil Secretaría de Seguridad Pública (SSP), maanal ti’  35 minuutos ku xáantal u k’uchul le kéen t’a’anak ti’al u takpolta’al wa ba’ax loobilaj ku beeta’ali’; ts’o’okole’ jach ya’ab u téenal u péech’óolta’al, u loobilta’al, u ya’alal ba’al ti’ ko’olel yéetel ma’ táan u ts’aatáanta’al tumen u moala’ayilo’ob toj óolal.
Áaktibiistaobe’ tu ya’alajo’obe’ ku binetik u ka’ansa’al yéetel u péeksa’al u yóol kaaj ti’al u yojéelta’al uláak’ ba’al yóok’lal u páajtalil wíinik, sexual kaambal yéetel u ba’ax páajtalil yaan ti’ máak kéen okok meyaj wa tu’ux.
“Láayli’ k páa’tik ka yanak nu’ukbesajo’ob tu’ux ka cha’anukta’ak ba’ax no’ojan ti’al ko’olel, ichil je’el ba’axak u jaatsil jala’achil”; tu ya’alajo’ob.  
Ko’olel óotik k takpolt loobilaj ku beeta’al to’one’, ku ya’aliko’ob, yaan to’on u páajtalil k beetik ich mukulil, ts’o’okole’ chéen to’on ku páajrtal k-a’alik bix yaniko’on. Beyxan, ku ya’aliko’ob, jach táaj k’a’anan u séeb yantal kaambal tu’ux ka táakbesa’ak ba’ax no’ojan ti’al sexualidad, ba’ale’ tu’ux ka p’áatak paachil je’el ba’axak k’uj ka oksaj óolta’ak, beyxan ka yanak u muuk’il siientifikóo tuukul yéetel ka e’esak ti’ najilo’ob xook.  
Ka’alikile’, u kéet yantal ko’olel ti’ je’el ba’axak kúuchile’, láayli’ unaj u tsikbalta’al, ts’o’okole’ unaj u séeb ts’aatáanta’al ti’ le méek’tankaajo’obo’. “Unaj u yantal u yóol yéetel u péek u yóol máak ti’al u páajtal k-ilik ba’ax je’el u beéyta’al u beetchajal ti’al u xu’ulasa’al loobilaj ku beeta’al ti’ ko’olel”, tu ya’al ko’olelo’ob yaan te’e méek’tankaajo’obo’.
Xak'alutskíinsa'an tumen: Sasil Sánchez Chan"
11/03/2021,A. Sasil Sánchez CH.,Sasil Sánchez Chan,"Mérida, Yucatán",Kaajo’ob je’el bix in ti’ala’,"Kin wu’uyik u tsikbalta’al ba’al yóok’lal le k’oja’anilo’, ba’ale’ náach ku yúuchul, mix táan in beetik u kuentail… chéen ka a’alabe’ ts’o’ok u k’uchul way tu’ux yano’one’. Ja’ak’ in wóol”, beey u ya’alikten ka’ach juntúul in tía kéen u k’a’ajs bix úuchik u káajal u yu’ubik jejeláas ba’alo’ob yóok’lal pak’be’en k’oja’an. Sáansamal, kéen áak’abchajake’, ku jach cha’antik ba’ax ku máansa’al tu’ux ku k’a’aytal péektsilo’ob ba’ale’ ma’ táan u na’atik mix ba’al, le beetike’ suukchaj u k’áatik ten ba’ax le ku ya’alalo’, wa ts’o’ok u ya’abtal ti’ máaxo’ob ku pa’ak’al yéetel ba’ax ku yúuchul yéetel Covid-19.  
Ichil u yáanyamil yóok’ol kaabe’ káaj u yáalkab pak’be’en k’oja’an, ts’o’okole’, tu jo’oloj jump’éel ja’abe’, yanchaj u k’éexel u kukuláankil u piksi’ik’al kaaj yéetel bix u sutulsuut kuxtal suukchaj u yantal; lalaj jumpáay bix úuchik u lúubul tak óok’ol le k’oja’anila’, chéen ba’axe’ tu ts’ooke’, jach chíikpaj u kuxta’al jun jaats kaaj úuch p’ata’ak paachil yéetel úuch óotsilkunsa’ak.
Ba’ax ku ya’alal ti’ máak k’a’anan u beetik ti’al u kaláantik u toj óolal, bix unaj u múul yantal yéetel uláak’ máak, u nu’ukbesajilo’ob áantaj yéetel bix je’ets’ unaj u k’alkubáaj tu yotoche’ chíikpaj tukulta’ab ti’al máaxo’ob yano’ob te’e noj kaajo’, tumen náach ku máan ti’ bix u kuxtal máak ti’ kaajo’ob, je’el bix in ti’ala’, Xaya, tu noojolil Yucatán, tumen k’oja’ane’ yaanal bix úuchik u jaats’i’.  
Tu jo’oloj jump’éel ja’abe’, le xla’ k’oja’anila’, ts’o’ok u beetik ka yanak k beetik tuka’atéen ba’ax ts’o’ok u suuktal k beetik: k kaxtik bix k kuxtal. Jump’éel u yichil ba’ax úuche’, leti’e jeets’ilo’ob páatchaj u beeta’al tumen lalaj kaaj ti’al u kaláantikubáaj, jump’éel ba’al unaj u beeta’al tak wa mina’an pak’be’en k’oja’ane’, tumen yaan kaajo’obe’, je’el bix in ti’ala’, tu’ux je’ets’ ti’ múuch’tambal beeta’ab tumen kajnáalo’obe’, u k’a’alal u bejilo’ob u yokol máaki’ tumen beyo’, je’el u béeytal u jach ila’al u yokol máaxo’ob ojéela’an ti’ u kaajalo’obi’, ts’o’okole’ u ti’al u beeta’ale’, ma’ u’uya’ab ti’ jala’ach wa je’el u páajtal u beetchajali’. Beyxan u ya’abil ba’ax beeta’ab ti’al u yutsil kaaje’, leti’e kajnáalo’ob máax óot u beeto’ob.
Beyxan, ba’ax káaj u k’a’ayta’al yéetel ba’ax ku ya’alal ti’ kúuchilo’ob k’i’itbesik péektsilo’obe’, ku ya’alal óoli’ chéen ti’al noj kaaj, le beetik yanchaj máako’ob láayli’ ichil u jejeláasil kaaje’, máaxo’ob káaj u beetiko’ob cha’ano’ob, táabsajo’ob, ts’íibo’ob, k’a’aytajil ju’uno’ob, tsoolilo’ob yéetel uláak’ ba’alo’ob, ti’al u kaláantikubáaj máak te’e kaajo’obo’, tumen leti’obe’ u yojelo’ob bix yanik ba’al tu kaajalo’obi’.  
Maaya wíiniko’ob máaxo’ob láayli’ u meyajtiko’ob lu’um tu kaajalo’ob -je’el bix in ti’ala’- tu jach chíikbesajo’ob ba’axten jach táaj k’a’anan meyaj ku beetiko’ob, je’el bix le máaxo’ob yaan ti’ u kúuchilo’ob ts’akyaj, tumen mix juntúul ti’ leti’ob páatchaj u je’elelo’ob ka’alikil uláak’ máako’obe’ túuxta’ab tu yotocho’obi’. Tu ye’esajo’ob, uláak’ juntéen, ba’axten k’a’anan u kaláanta’al yéetel u meyajta’al lu’um.
Uláak’ ba’al, paalalo’ob te’e kaajo’obo’ -je’el bix le in ti’ala’- yanchaj u ch’éenel u bino’ob najil xook, ba’ale’ uláak’ jun jaats xane’, láayli’ ma’ xan béeychaj u kaambalo’ob ti’ u nu’ukbesajil Aprende en Casa, patjo’olta’ab ti’al u ts’a’abal xook ti’ u yotoch lalaj máak, tumen mix ba’al nu’uk yanik ti’ u yotoch maaya paalal ti’al u béeytal u xooko’ob. Ma’ chuka’an u nu’ukuli’, mina’an u taak’inil, mina’an Internet, ichil uláak’ ba’alo’ob. Tséel ti’ leti’ob túune’, ti’ xan ku xíimbal ajka’ansajo’ob ku meyajo’ob ti’ educación indígena tumen leti’ob xane’, yanchaj u yilko’ob ba’ax u beeto’ob ti’al ma’ sa’atal ti’ob u xoknáalo’ob yéetel ti’al u ts’áako’ob xook, kex tumen ma’ xan no’ojan yanik ba’al u ti’alo’obi’.  
Táan u chukik jump’éel ja’ab je’ets’ek yaan pak’be’en k’oja’an yóok’lal Covid.19, ts’o’okole’ wa mina’an maaya kaajo’obe’ míin bejla’a yaanal bix u yúuchul ba’al tu noj lu’umil Yucatán, tumen k’a’anan meyaj ku beeta’al tumen kaaj, ts’o’okole’ ya’abach maayaobe’ ma’ yanchaj u páajtalil u je’elelo’ob, tumen wa ka u beeto’ob ka’ache’, ma’ táan u yantal ba’al u jaanto’ob, yéetel tumen kex mina’an ka’ach k’oja’ane’, yanili’ u jach meyaj máak ti’al u páajtal u chan náajalo’ob, kex ma’ táan u bo’otalo’ob je’el bix unaji’.
Maayaob yéetel uláak’ máasewal máako’ob yaan te’e péetlu’umila’, leti’e máaxo’ob jach táaj aal lúubik k’oja’anil ichil tuláakal u lu’umil México, tumen ichil ba’ax ts’a’ab k’ajóoltbil ti’ Tercer Informe Epidemiológico 2021 de Covid-19, xoka’an ts’o’ok u kíimil 2 mil 106 u túul máasewal máak yóok’lal le k’oja’anila’, ba’ale’ ti’ le je’elo’obo’, tu lu’umil Yucatáne’ ts’o’ok u xo’okol 400 u túul máaswalo’ob kíimiko’ob tumen, le beetike’ ti’ yaan te’e yáax kúuchil tu’ux asab ya’ab máasewal máak ts’o’ok u kíimil tu yóok’lal.  
Ya’abach ba’al ku máan tin tuukul le ken in tukult ba’axo’ob talamilo’ob ts’o’ok u máansik kaajo’ob yóok’lal pak’be’en k’oja’an ichil le ja’aba’, ts’o’okole’, míin mix táan in láaj ojéeltik. Ts’o’ok u máan chak ik’al yéetel k’a’amkach ja’ob, u mina’antal ja’, u mina’antal tu’ux u bin máak ti’al u ts’a’akal, u mina’antal bix u péek máak kajalkaaj, u p’áata’al ma’ táan u na’atal bix u náajaltik taak’in máak, ichil uláak’ ba’alo’ob; kéen in tukult bix tu jelbesaj in kuxtal Covid-19e’, ku taal tin pool le kaajo’obo’ -je’el bix in ti’ala’- tu’ux tuláakal u máakilo’obe’ ts’o’ok u yantal k-ilik bix kxíimbal kex ka k’atkúunsa’ak kbeel tumen péech’óolal wa tumen pak’be’en k’oja’an.  
Xak'alutskíinsa'an tumen: Sasil Sánchez Chan"
11/03/2021,La Jornada Maya,Sasil Sánchez Chan,Ciudad de México,Bej kch’a’amaje’ leti’e tu’ux táanilkunsa’an u kuxtal yéetel u toj óolal yukatekoilo’ob: Vila Dosal,"Talam ma’ u péek u yóol máak yéetel ba’ax ts’o’ok u yúuchul yóok’ol kaab ti’ le ja’ab táant u máana’, úuchik u je’ets’el u pak’be’en k’oja’anil yóok’lal SARS-CoV-2, tumen Organización Mundial de la Salud. U tajan ya’abil máak ts’o’ok u kíimil tumen, yéetel u miiyoonesil máako’obe’ ts’o’ok u tsa’ayal ti’ob le k’oja’ana’. Ba’ale’, lu’um tu’ux yano’one’ páatchaj u chan je’elel ti’al u chan ch’a’ak u yóol ti’ k’aasil ba’al ts’o’ok u beetik wíinik ti’, chéen ba’axe’ úuchik u k’uchul báakunae’ míin ku chan yantal tuka’atéen u yóol kaaj ts’o’ok u máansik xan ya’abach talamilo’ob.
Xak'alutskíinsa'an tumen: Sasil Sánchez Chan"
12/03/2021,Astrid Sánchez,Sasil Sánchez Chan,"Mérida, Yucatán","U k’a’amal ajxíinximbal máako’ob ti’ mejen kaajo’ob, utsil náaysaj óol ka’alikil yaan pak’be’en k’oja’an","U na’atal u k’a’amal ajxíinximbal máak ti’ kaajo’ob tu’ux ma’ táan u jach loobilta’al yóok’ol kaab yéetel tu’ux mina’an u sajbe’entsil u pa’ak’al Covid-19e’, jump’éel ba’al béeykunsa’an yóok’lal meyaj ku taal u beetal tumen maaya kaajo’ob, tu’ux ku páajtal u xíimbal máak tu’ux mina’an mix máak ttsaayal ti’ le k’oja’ana’, yéetel tu’ux láayli’ u jach ts’aatáanta’al kananil ti’al ma’ u pa’ak’al ti’ mixmáak. 
U múuch’kabil Alianza Peninsular para el Turismo Comunitario (APTC) táan u múul meyaj yéetel uláak’ múuch’o’ob yaan Kaanpech, Quintana Roo yéetel Yucatán ti’al u páajtal u ye’esa’al ba’ax jats’uts ba’alo’ob yaan ti’al cha’antbili’, je’el bix le úuchben kaajo’obo’, ts’ono’oto’ob yéetel k’áax tu’ux ku páajtal u cha’antal ch’íicho’ob.  
 
 
Ajxíinximbal máako’obe’ ku biinsa’alo’ob ti’ mejen kaajo’ob náach yaniko’ob ti’ noj kaaj; táankab tu’ux ku máan máak, le beetik ku páajtal u yila’al tuláakal ba’ax ku bak’pachtik máak, ku yutstal u yúuchul xíimbal, u p’a’atal u wenel máak ich k’áax, tu’ux ma’ chochobkili’.  
Gloria Dzib, máax jo’olbesik u meyaj ich Co'ox Mayab, jump’éel múuch’ táaka’an ich APTC, ku ya’alike’, kex tumen Alianzae’ táan u ketikubáaj yéetel u jáal ja’ilo’ob yaan te’e péetlu’umila’, u páajtal u k’ajóoltil máak le kaajo’oba’ kex yaan pak’be’en k’oja’ane’, jump’éel utsil ba’al. 
“Yaan kaajo’ob tu’ux ma’ tsa’ayak ti’ mixmáak le k’oja’anilo’, mejen kaajo’ob tu’ux láayli’ u jach kaláantikubáaj máak yéetel jach kaláanta’al xan ba’ax ku yúuchul yéetel máaxo’ob ku bino’ob xíiximbali’. Ba’ale’, to’one’ k k’áatik ti’ máaxo’ob ku k’uchulo’obe’ ka u beeto’ob ba’al je’el bix jets’a’an ti’al u yutsil xan le kaajo’ob’, tumen tu ts’ooke’, ma’ chéen leti’ k’a’abéet u kaláanta’ali’, unaj xan u yila’al u yutsil máako’ob ku meyaj t-éeteli’”, tu ya’alaj.  
APTC ku ts’aatáantik kex jo’op’éel tsoolnu’uk unaj u beeta’al kéen k’uchuk máak xíimbali’, tu’ux unaj kaláanta’al le kúuchil tu’ux ku yúuchul kanal, beyxan bix u yokol máaki’ yéetel bix u biinsa’al tak tu’ux kun p’áatal wenel, ti’al beyo’ ma’ u yantal sajbe’entsil u k’oja’antal mixmáak.  
Yóok’lale’, Mario Tuz May, máax jo’olbesik u múuch’il áadministrasioon Co'ox Mayabe’, ku ya’alik, jach talam úuchik u béeykunsik u much’iko’ob tuláakal ba’ax k’a’abéet ti’al u je’ets’el no’ojan yaniko’ob ti’al u k’amiko’ob máak, tumen le tu’ux yano’obo’, ma’ je’el bix suuk u yila’al ti’ uláak’ kúuchilo’obi’.  
 U tuukulile’, leti’e ka béeyak u p’áatal máak te’e Péetlu’uma’, kex jayp’éel áak’abo’ob, ti’al u chan yantal náajal, le beetik le kéen k’a’aytake’, ku ya’alal je’el u páajtal u p’a’atal máak ichil 8 tak 12 áak’abo’ob.  
U múuch’kabil Alianza Peninsular para el Turismo Comunitario, káaj u meyaj tu ja’abil 2016, ikil u kata’al ka ya’abkunsak ajxíinximbal máako’ob te’e mejen kaajo’obo’, ti’al u yutsil kajnáalo’ob te’elo’ yéetel ti’al u jach kaláanta’al yóok’ol kaab. 
Xak'alutskíinsa'an tumen: Sasil Sánchez Chan"
12/03/2021,Itzel Chan,Sasil Sánchez Chan,"Mérida, Yucatán","Káajsa’ab u meyaj u kúuchil Centro Cultural y de Derechos Humanos Casa Colibrí, ti’ u kaajil Panabá","Ti’al u páajtal u ts’aatáanta’al ko’olel máaxo’ob ku loobilta’ale’, Suemy Marisol Maza Martín yéetel x-áaktibiista María Candelaria May Novelo, tu ts’áajo’ob meyaj u kúuchil Centro Cultural y de Derechos Humanos Casa Colibrí en Panabá. Meyaje’ ku núup’ul ti’ meyaj ts’o’okili’ u káajal u beeta’al tu noj kaajil Saki’, tu’ux láayli’ ts’a’aban le k’aaba’ je’elo’.  
Beyxan táan u yúuchul múul meyaj yéetel Katia Mena Pacheco beyxan yéetel Claudia Rocío Duarte Aranda.
Candelaria Maye’, juntúul xka’ansaj, xts’íib yéetel juntúul ko’olel ku ba’atel ti’al u chíimpolta’al u páajtalil ko’olele’, tu ya’alaje’ jach táaj k’a’anan bin u beeta’al le meyaja’, tumen ku tukultike’ ku binetik u yantal kúuchilo’ob tu’ux ka kaxta’ak u xu’ulsa’al loobilaj.  
 
 
Kúuchil yaan tu kaajil Saki’e, káaj u meyaj tu k’iinil 26 ti’ agosto, ti’ u ja’abil 2017. Beeta’ab tumen ku kaxta’al u xak’altukulta’al bix yanik ba’al tu lu’umil México, ti’ ba’ax yaan u yil yéetel u páajtalil wíinik, yéetel tumen mina’an ya’abach kúuchilo’ob tu’ux ka úuchuk kaambal tu lak’inil u lu’umil Yucatán.  
Ba’ale’, walkila’, ts’o’ok u je’ebel u joolnajil u túumben kúuchil Panabá, tu’ux yaan u meyaj u múuch’il ko’olelo’oba’ ti’al u péektsiltiko’ob utsil kuxtal ich xma’ loobilajil. Te’ela’, yaan u ts’a’abal kaambalilo’ob, tse’eko’ob, tsikbalo’ob yéetel u áantaj ti’al ko’olel ku loobilta’al. 
“Tene’ kin tukultike’, yaan u páajtal u k’e’exel ba’al wa k-kaambal, beyxan wa k múul meyaj. Ko’olele’ ma’ táan u páajtal u luk’ul tu’ux ku loobilta’ali’, wa ma’ táan u yojéeltil ba’ax páajtalilo’ob yaan ti’ beey wíinik”, tu ya’alaj Candelaria.  
Meyaj ku beeta’al Casa Colibrí u chíikulal féeminista meyaj, tumen k’a’anan u yúuchul meyaj bul k’iin, tu ukp’éel k’iinilo’ob le p’is k’iino’.  
Tu kúuchil Centro Cultural y de Derechos Humanos “Ts’unu’un Naj” (Casa Colibrí) yaan u ka’ansal ti’ máak ba’ax páajtalilo’ob yaan ti’, beyxan ba’ax sen jejeláasil miatsilo’ob yaan ti’ le lu’uma’, bix u xíimbal máak yóok’ol kaab, xook, ichil uláak’ ba’alo’ob. Chéen ba’axe’ u nooyile’, leti’e ka chíimpolta’ak miatsil maaya, tu’ux ka yanak kuxtal ich jáalk’abil, xma’ loobilajil, beyxan tu’ux ka utsil líik’ik xch’úupalal yéetel tu’ux ka chíimpolta’ak u sexualidad tuláakal máal.  
Xak'alutskíinsa'an tumen: Sasil Sánchez Chan"
12/03/2021,Jairo Magaña,Sasil Sánchez Chan,Kaanpech,P’oto’,"Kéen jo’op’ok u xíimbal máak te’e jáal ja’o ku páajtal u cha’antik u jats’utsil p’oto’ob kuxa’ano’ob te’elo’. Waxaktúul u jejeláasil le ch’íich’ ojéela’an yaan yóok’ol kaab, ba’ale’ tu petenil Carmene’ kaja’an le k’ajóolta’an bey pardo (Pelecanus occidentalis), máax méek’a’an tumen u baatsil pelecanidaes.
Ángel Leyva Herrera, máax beetik u séekretarioil fauna silvestre ti’ u mola’ayil  Desarrollo y Medio Ambiente, ku tsolik le ch’íich’a k’ajóolta’an yóok’lal bix u k’u’ukmel, mixba’al ti’ wa xibil wa xch’upul ba’alche’, ts’o’okole’ aal u wíinkilal. 
“P’oto’obe’ je’el u p’isiko’ob tak jump’éel meetro yéetel 40 séentimetroo’ob, ts’o’okole’ ku jach chíikbpajal ti’ bix yanik yáanal u koj, tumen óoli’ beey usta’an yanik ti’; te’elo’ je’el u líik’sik tak 11 liitros yéetel ku tukulta’ale’ ku ka’atéen wa óoxtéen máansik le beyka’aj ja’ ku páajtal u yoksik tu nak’”. 
Xak'alutskíinsa'an tumen: Sasil Sánchez Chan"
15/03/2021,Itzel Chan,Sasil Sánchez Chan,"Mérida, Yucatán","Kúuchilo’ob much’ik jejeláas ba’al yóok’lal ch’íiche’, yana u káajal u táakbesiko’ob u maaya k’aaba’ilo’ob","Je’el bix u siientifikóo k’aabail, ich káastelan yéetel inglése’, ts’o’ok u je’ets’el ma’ táan u xáantal kéen káajak u táakbesa’al u maaya k’aaba’ u jejeláasil ch’íich’o’ob ku na’aksa’al ti’ kúuchilo’ob je’el bix Avesmx yéetel Naturalista. 
Juan Flores, máax jo’olbesik u meyajil ti’ u nu’ukbesajil Aves Urbanas Cancún, táaka’an ichil Iniciativa para la Conservación de las Aves de América del Norte (NACBI, yóok’lal bix u k’aaba’ ich inglése’) ku taal u beeta’al tumen Comisión Nacional para el Conocimiento y Uso de la Biodiversidad (Conabio), tu tsolaje’, tu péetlu’um Yucatáne’, yaan kex 557 u p’éel u jejeláasil ch’íich’o’ob, ts’o’okole’, kex óoxjaats ti’ kanjaatse’ yaan u k’aabao’ob ich maaya.
Beyxan tu ya’alaje’, u cha’anta’al ch’íich’o’ob tu lu’umil Yucatán, Kaanpech yéetel Quintana Rooe’, ku béeytal tumen ya’ab ti’ leti’ob kuxa’ano’ob te’e lu’umo’oba’, le beetik jujump’íitil u bin u ya’abta’al máaxo’ob beetik meyaj je’el bix le je’ela’, tumen ku beeta’al xíinximbal tu’ux ku páajtal u yila’alo’obi’, ts’o’okole’ máaxo’ob beetike’, chéen oochel ku máan u ch’a’ob. 
U tuukulil u táakbesa’al u maaya k’aaba’ ch’íich’o’obe’ yanchaj tumen máaxo’ob yaan te’e mejen kaajo’obe’, ya’abach ba’al o yojelo’ob tu yóok’lal ch’íich’, ba’ale’ yaan k’iine’ ma’ táan u k’ajóoltiko’ob le kéen a’alak ti’ob u k’aaba’ ich káastelan, chéen bix k’ajóolta’an ich maaya. 
 
“Ts’o’ok k-ilike’, u yuumil máaxo’ob cha’antik ch’íich’ tu péetlu’umil Yucatáne’, kéen k’úuchko’ob te’e kaajo’obo’, ku tsikbalo’ob yéetel máaxo’ob yano’ob te’elo’, ba’ale’ ku yilko’obe’ ya’ab ba’al u yojelo’ob, chéen ba’axe’ yéetel u k’aaba’ ich maaya”, tu ya’alaj.  
Juan Florese’ tu ya’alaj xíinximbal ku beeta’al ti’al cha’an je’el bix lela’, ma’ chochobkil u yúuchuli’, tumen máaxo’ob u k’áat cha’ane’ ku bino’ob tu’ux yano’obi’, ts’o’okole’ chéen oochel ku ch’a’ako’ob.  
Beyxan, ku páajtal u yojéelta’al bix u biinsikubáaj kaaj yéetel le ba’alche’oba’. Florese’, tu ya’alaj walkila’, leti’obe’ k’a’anantako’ob tumen ku kaláantiko’ob ch’íich’ yéetel tu’ux kaja’ano’ob. 
Ichil u kúuchil Naturalistae’, www.naturalista.mx, ku páajtal u yila’al u jejeláasil ch’íich’o’ob yéetel uláak’ ba’alche’ob, le beetike’ yaan xan u káajal u táakbesik u maaya k’aaba’ le jejeláas ch’íich’o’obo’. Uláak’ jump’éel kúuchil yaan u beetik le je’ela’, leti’e, Avesmx, avesmx.conabio.gob.mx.  
Te’e ka’ap’éel kúuchilo’oba’, yaan u páajtal u ts’a’abal u maaya k’aaba’ le ch’íich’o’obo’, beyxan tu’ux ch’a’ab u yoochelo’obi’, ba’ax k’iin, ba’ax súutukil yéetel jump’éel u yoochelo’obi’.  
Xak'alutskíinsa'an tumen: Sasil Sánchez Chan"
15/03/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ku beeta’al meyajo’ob ti’al u chíikbesa’al u muuk’il maaya xjo’olbesajo’ob,"U múuch’kabil Revaloración de las Mujeres Mayas María Uicab 2021 táan u beetik jump’éel meyaj ti’al u chíikbesa’al u jejeláasil maaya ko’olel; u ya’abile’, ti’ yanchajo’ob tu kaajilo’ob Tulum, Felipe Carrillo Puerto, José María Morelos yéetel Lázaro Cárdenas, beey úuchik u ts’a’abal k’ajóoltbil tumen Sofía Marisol Berlín Villafaña, máax jo’olbesik u múuch’kabil Academia de la Lengua y Cultura Maya ti’ u lu’umil Quintana Roo yéetel máax táaka’an xan te’e yáax múuch’kabilo’. 
“Te’e lu’umo’oba’, leti’e’ tu’ux úuch u ba’atelil kaastas, tu’ux ku chíikpajal k’a’anan maaya ko’olel, máaxo’ob tu jo’olbesaj jejeláas meyajo’ob, je’el bix u beeta’al tumen xiibo’obm ts’o’okole’ u yíichamo’obe’ tu kanaj u jo’olbesj meyajo’ob ti’ leti’ob. Ich maaya miatsile’ xiib yéetel ko’olele’ ku núup’ulo’ob, je’el bix Ixchel yéetel Itzamná”, tu ya’alaj.
 
 
Je’el bix Hilaria Nahuat, síij tu kaajil Santa Cruz, bejla’e k’ajóolta’an beey Felipe Carrillo Puerto, ka’alikil María Uicab x jo’olbesajil yéetel u xsáaserdotiisail Tulum; “leti’ máax tsolik  u xikin maaya wíinik, leti’ob a’alik máakalmak bejil unaj u ch’a’abal yéetel leti’ob jets’ik ba’ax unaj u kaláanta’al wa ba’ax unaj u ba’atelta’al, leti’ob láaj na’atik”.  
Tu tsolaje’, u tuukul meyaje’, leti’ u ye’esik u k’a’ananil le maaya ko’olelo’oba’, tumen “kuxtal tu’ux chéen xiib ku chíikbesa’ale’, ku p’atik paachil ko’olel”. Ti’’al túun “u páajtal u yila’al uláak’ juntséelil k’ajla’aye’” yaan u beetiko’ob jayp’éel meyajo’ob ti’al u k’ajóolta’alob tumen uláak’ ko’olel, je’el bixo’obe’, mu’uk’a’antako’ob, máaxo’ob ku chíikpajalo’ob ichil uláak’ kajnáalo’ob.   
Te’e winala’, tu k’iinil 23e’, yaan u beeta’al jump’éel séeremonia tu kaajil Felipe Carrillo Puerto; tu winalil abrile’ yaan u beeta’al jayp’éel kaambal xooko’ob ti’al u mu’uk’ankúunsa’al ti’ mejen xch’úupalal ba’a u ojéela’an yóok’lal le maaya ko’olelo’oba’, tumen yaan ba’al u yil yéetel u k’ajla’ayil le kaaja’, le beetike’ yaan u táakbesa’al jaytúul ajtsikbal k’ajla’ayo’ob ti’ u kaajil Tulum, Lázaro Cárdenas yéetel Carrillo Puerto. 
Le 16 ti’ marzo ku taala’, jaytúul ko’olelo’ob meyajtik maaya ts’aake’ yaan u tsikbal ichilo’ob ti’al u chíikbesik u meyajo’ob, le beetik yaan u tuukulil u beeta’al jump’éel tse’ek yóok’lal u páatronilo’ob yéetel u páatronailo’ob kili’ich cruus, je’el bix xan u ye’esajil maaya nook’, u túumbenkunsaj maaya chuuy, yéetel ti’al u winalil mayo yéetel agostoe’ yaan u beeta’al u jejeláas meyajo’ob yaan u ba’al u yil yéetel kaab. 
“Beyxan kexi’ wa ka ch’a’ajolta’al meyaj tumen Lejislaatiboo ti’al u yantal jump’éel medaayáa tu’ux ka chíimplta’ak maaya ko’olel yéetel u muuk’”, tu ya’alaj Berlín Villafaña.   
Xak'alutskíinsa'an tumen: Sasil Sánchez Chan"
15/03/2021,La Jornada Maya,Sasil Sánchez Chan,"Madrid, España",Tumen táan u ka’a piimtal Covid-19e’ táan u k’a’alal ba’al tuka’atéen Italia; Holandae’ ku líik’sik u t’aan yóok’lal ba’ax táan u bin u jéets’el,"Chan nonoj jaats Italiae’ yaan u yantal u k’alkubáaj tu yotoch tuka’atéen ikil táan u bin u piimtal u k’oja’anil Covid-19i’, leti’e tu’ux asab ya’ab máak yani’, je’el bix, Lombardía yéetel Roma. Ka’alikile’, u ajkanan kaajilo’ob u lu’umil Holandae’ ts’o’ok u k’a’abéetkunsiko’ob u nu’ukulil u ts’oono’ob yéetel ja’, ti’al u xabiko’ob máax ku líik’sik u t’aano’ob ikil ma’ táan u éejentiko’ob ba’ax je’ets’ ti’al u kaláanta’al kaaj ti’ coronavirus, óoli’ jump’íit táanil ti’ u káajal u yóoxp’éel k’iinil u beeta’al yéeytambal te’e baantao’.
Xak'alutskíinsa'an tumen: Sasil Sánchez Chan"
16/03/2021,Itzel Chan,Sasil Sánchez Chan,"Mérida, Yucatán","Tak pool ku beeta’al kéen okolta’ak wakaxe’ jach xaan, ku ya’alik máaxo’ob tséentik","Ajtséen wakax ti’ u lak’inil Yucatáne’, ku ya’aiko’ob suuk u yokolta’al u ba’alche’ilo’ob, ba’ale’, kéen u beeto’ob u tak poolile’ jach táaj xaan, ts’o’okole’ óoli’ mix juntéen ku suut wakax yiknalo’ob yéetel jach talam u yojéelta’al máax beetej.   
Alberto Tuz Miranda, juntúul jtséen wakax te’e baantao’, tu ya’alaje’ ti’ leti’e okolta’an xan jaytúulo’obi’, ts’o’okole’ kex tumen chéen óoxtúul okla’abti’e, u yojel yaan uláak’ máaxo’ob asab ya’ab okolta’an ti’obi’.
 
 
Ajtséen wakaxo’ob okla’ano’obe’ ku bino’ob tak pool tak Ministerio Público, ba’ale’ ma’ tuláakal tak pool ku ts’aatáanta’ali’.
Tuz Mirandae’, tu ya’alaje’, u yokolta’al le ba’alche’oba’ tu lak’inil Yucatáne’ je’el u beetik u sa’atal óoli’ tak jump’éel miyoon de pesos chéen ichil jump’éel p’is k’iin, ts’o’okole’ le je’ela’ ma’ jeets’eli’, je’el u ya’abta’al wa u p’íitchajal, tumen yaan ba’al u yil yéetel jaytúul wakax kun okoltbile’.
Tu ya’alaje’, ajtséen wakaxo’ob ti’ u lak’inil le lu’uma’, ku tukultiko’obe’, yaan u máako’ob u much’majubáajo’ob ti’al ookol, ba’ale’ tak walkila’, kex yaan tak poolo’obe’, ma’ kaxta’ak mix juntúul u yuumil le ookolo’, ts’o’okole’ ku tukultiko’obe’ kéen beeta’ake’, wakaxo’obe’ ku biinsa’alo’ob ti’ uláak’ kaajo’ob, wa ku jóok’sa’alob ti’ Yucatán.
Ti’al u taal u ts’o’okbal le ja’ab máaniko’, tu chúumukil k’albe’en kuxtal yanchaj yóok’lal pak’be’en k’oja’ane’, yanchaj tak jo’otúul wakax ku yokolta’al ti’ jejeláas kajtalilo’ob.
Beyxan ti’ ajtséen wakaxo’obe’ ku yokolta’al u nu’ukulil u meyajo’ob, je’el bix u rooyoil áalambre, piiko, paala, ichil uláak’ ba’alo’ob ku meyaj ti’obi’. Tuz MIrandae’ tu k’a’ajsaj le ja’ab máaniko’, yanchaj juntúul ajtséen wakax tu beetaj u tak poolil úuchik u yokolta’al junk’aal u ba’alche’ilo’ob.  
Rodrigo Aké láayli’ te’e lak’in yano’, yéetel tu ya’alaje’ ajtséen wakaxo’obe’ mantats’ u bino’ob tak pool Ministerio, beyxan ku k’áatiko’ob áantaj ti’ u mola’ayil Sistema Nacional de Identificación Individual de Ganado (Siniiga), tu’ux láayli’ u xo’okol jaytúul ba’alche’ ku yokolta’al ichil tuláakal u noj lu’umil México. 
Kex beyo’, tu jo’oloj jayp’éel ja’abo’obe’, ya’ab ti’ tak pool ku beeta’ale’ ma’ táan u jéets’el u si’ipil máax betej, le beetik ajtséen wakaxo’obe’ ma’ táan u ts’o’oksik ba’ax ku k’áata’al ti’ob.  
Ichil ba’ax chíikpaj ti’ Encuesta Nacional de Victimización y Percepción sobre Seguridad Pública 2020, beeta’ab tumen Instituto Nacional de Estadística y Geografía (Inegi), u yokolta’al wakaxe’ jatsa’an ichil ‘uláak’ ookolo’ob’, le je’ela’ u k’áat u ya’ale’, jela’an ti’ le k’ajóolta’an beey áasalto wa ookol ich najo’ob.
Xak'alutskíinsa'an tumen: Sasil Sánchez Chan"
16/03/2021,Jairo Magaña,Sasil Sánchez Chan,Kaanpech,U yokolta’al wakax tu lu’umil Kaanpeche’ ku beetik u sa’atal 1.5 mdp lalaj ja’ab,"Kex ma’ jach jeets’el jaytúul wakax okolta’ab tu ja’abil 2020 yéetel tu káajbal 2021, Unión Ganadera Regional de Campeche tu ts’áaj k’ajóoltbile’, u yokolta’al wakaxe’ ku beetik u sa’atal taak’in tak yóok’ol 1.5 miyoonesil pesos ja’abmanja’ab ti’ máaxo’ob tséentik idchil xamanil le noj lu’umo’, tumen leti’e baanta’a tu’ux suukchaj u meyajta’alobi’. 
Omar Arjona Ceballos, tu ya’alaje’, ajtséen wakaxo’ob ti’ u lu’umil Kaanpeche’ ma’ táan u takpoolo’ob, tu juunalo’ob ku yilko’ob ka ts’a’abak u si’ipil máax ku yookol, tumen jo’olpóopo’obe’ ma’ táan u jach xak’altiko’ob ba’al je’el bix unaje’ yéetel jach ka’anantsil u ti’alo’ob u bino’ob tak u noj kaajil Kaanpech ti’al u beeta’al ba’ax ku k’áata’al ti’ob ti’al ka béeyak u ma’achal máax beetej. 
 
 
Tu ya’alaje’ tu kaajil Escárcega, Palizada yéetel Candelaria leti’e tu’ux ku asab okolta’al wakaxi’, ba’ale’ ojéela’an ku yúuchul xan Carmen yéetel Champotón, tuláakal le kaajo’oba’ tu noojolil le noj lu’um p’aatalo’ob, ts’o’okole’ beeta’an tak poolo’ob úucha’ak u yokla’al ajtséen wakaxo’ob, u yokla’al wakaxo’ob yéetel uláak’ ba’alob yaan ba’al u yil yéetel le meyaja’. 
“Máaxo’ob k meyajtike’ ma’ táan u beetiko’ob tak pool, u jaajile’, kex tumen yaan a’almajt’aano’obe’ láayli’ u yokolta’al ba’alche’ob ku tséenta’al tu noojolil Kaanpech, ts’o’okole’ u bin máak tak Fiscalía General del Estado de Campechee’ jach chéen ti’al u pe’ertik máak k’iini’, tumen ti’al u beeta’al tak poole’ jach talam ba’ax ku k’áata’al, ts’o’okole’ kéen k’uchuk u súutukil u tso’olol tuláakal u ju’unilo’obe’, mix u yojelo’ob ba’ax k’a’abéet u beetiko’obi’, ts’o’okole’ tak máaxo’ob ku chu’ukul táan u yookolo’obe’ kéen u bo’oto’ob wa bajuxe’ ku cha’abalo’ob tuka’atéen”, tu ya’alaj.  
Tu tsikbaltaje’ kex tumen xoka’an jaytúul wakax ku yokolta’ale’ ichil jump’éel ja’abe’, yaan xan uláak’o’ob ku yúuchul ma’ táan u beeta’al u takpoolil tumen ma’ táan u páajtal u ya’aliko’ob máax beetej, tumen yaan ajtséen waxakao’ob ku yoksa’al saajkil ti’ob tumen, chéen ba’axe’ ma’ táan u ts’aatáanta’alo’obi’. 
Beyxan tu ya’alaje’ mantats’ u tsikbalo’ob yéetel u múuch’ilo’ob ajtséen wakaxao’ob te’e kaajo’obo’, yéetel máaxo’ob ts’o’ok u tsikbaltiko’ob ti’ múuch’tambalo’obe’, ka u k’a’abéetkunso’ob ts’oon ti’al u paklan kaláantikubáajo’ob, le beetik ts’o’ok u k’áatiko’ob ti’ jala’acho’obe’ ka u ma’alobkúunso’ob kanan ku beeta’al, tumen kéen okolta’ako’obe’ ku k’askúunta’al ba’ax u ti’alo’ob yéetel sajbe’entsil xan yanik u kuxtalo’obi’.  
Xak'alutskíinsa'an tumen: Sasil Sánchez Chan"
16/03/2021,Afp,Sasil Sánchez Chan,"Pekín, China","U jach k’a’amkachil sáam ku báanal ichil le ts’ook lajun ja’abo’oba’, tu kaajil Pekín","Le lunes máanika’, u noj lu’umil Pekíne’ p’áat tu yáamil u jach k’a’amkach saam ku báanali’, le beetike’ ma’ páatchaj u líik’il 350 u p’éel péepen k’áak’i’, ts’o’okole’ tu talamkúunsaj k’aasil iik’ ku máan walkila’. Jo’olpóopo’obe’ tu xot’ajo’ob je’el ba’axak meyajil ku beeta’al táankab ti’ le najilo’ob xook, yéetel tu k’áataj ti’ máaxo’ob yaan je’el ba’axak k’oja’anil ti’al u ch’a’ak u yiik’o’obe’, ma’ bin u jóok’olo’ob tu yotocho’obi’.
 
 
Xak'alutskíinsa'an tumen: Sasil Sánchez Chan"
17/03/2021,La Jornada Maya,Sasil Sánchez Chan,San Francisco de Campeche,"Ku ka’a a’alik AMLO ka suunak máak te’e najilo’ob xooko’, tu lu’umil Kaanpech","“Kin ka’a páayt’antik (ti’al u suut máak te’e najilo’ob xooko’) u jo’olpóopilo’ob Kaanpech, xka’ansajob, jka’ansajo’ob, tumen yéetel u ts’ook jaatsil báakuna túuxta’abe’ mina’an sajbe’entsil ichil u nojoch máakilo’ob Kaanpech”, beey tu ya’alaj ti’ k’a’aytajil tsikbal tu beetaj tu ja’atskabil k’iin jo’oljeak u jala’achil u lu’umil México, Andrés Manuel López Obrador, tu kúuchil palacio nacional. 
Tu tsolaje’, te’e fiin de semanaa ku taala’ láayli’ yaan u ts’a’abal báakuna ti’ kajnáalo’ob, ts’o’okole’ wa tumen beey kun je’ets’el tumen u máakilo’ob le noj lu’uma’, tumen le ken u ya’alo’obe’ leti’ kun úuchulo’, yaan u suut máak te’e najilo’ob xook kéen ts’o’okok u k’iinilo’ob je’elil Semana Santa, le 4 ti’ abril ku taala’.  
 
 
Úuchik u chukik jo’otéen u xíimbaltik Kaanpech le 6 ti’ marzo ku taala’, López Obradore’ tu tsikbaltaj leti’ bin u kajnáalilo’ob Kaanpech máax kéen u ya’alo’ob u ts’ook t’aanil, ti’al u éejenta’al wa ma’ u suut máak xook ichil u jaatsil baasikóo yéetel medioo.  
Ti’al túun u páajtal u beetchajale’, unaj u ja’alachil u lu’umil Méxicoe’, u ts’áak’ ti’ tuláakal u ajmeyajilo’ob kaambal yéetel nojoch máako’ob u chuuka’an báakunaob, ti’al beyo’ u suut máak ba’ale’ yéetel tuláakal ba’ax jets’a’an ti’al u kaláanta’al u toj óolalo’ob.  
Tu súutukil u beetik tsikbale’, tu ts’áaj k’ajóoltbile’ yaan u táanilkúunsa’al u k’u’ubul áantaj ku ts’a’abal ti’ u nu’ukbesajil La Escuela es Nuestra ti’al beyo’, yéetel le taak’ino’, u yutskíinsa’al najilo’ob xook ma’ili’ suunak máaki’. Le kéen káajak túun u suut máak tu lu’umil Kaanpeche’, beey xan kun bin u suut máak ti’ le uláak’ lu’umo’obo’. Taak’in ku ts’a’abal te’e núukbesajo’, yaan u k’u’ubul ti’ u múuch’kabil taatsil le xoknáalo’obo’.  
“Najil xooke’ u ka’ap’éelil k-otoch, ts’o’okole’ k’a’abéet to’on”, tu jets’aj
Láayli’ te’e súutuko’, máax beetik u séekretarioil Salud, Jorge Alcocer Varela, tu k’a’aytaje’ yaan u beeta’al u yantal múul meyaj ichil máaxo’ob jo’olbesik kaambal yéetel toj óolal ti’al u páajtal u yúuchul suut te’e najilo’ob xook, kex tumen u ka’a jóok’ol máake’ láayli’ u beetik u yantal sajbe’entsil ti’ máak.
Tu ya’alaje’, ichil xaak’alilo’ob beeta’an tu lu’umil México yéetel uláak’ táanxel lu’umo’obe’,  ma’ chíikpajak wa séeba’an u k’i’itpajal k’oja’anil ich najilo’ob xook, ba’ale’ kex beyo’ unaj láaj kaláanta’al ba’ali’.  
Máax kaxtik u síientifikóo nu’uk ti’ ba’ax ku beeta’ale’, tu ya’alaje’ táan u líik’siko’ob tuláakal ba’al ti’al u je’ebel najilo’ob xook tuka’atéen; ichil ba’ax táan u xak’altukulta’ale’, leti’e jaytúul máak ku béeytal u yantali’ yéetel wa unaj u ts’áak u pix chi’ tuláakal le paalalo’obo’.
Xak'alutskíinsa'an tumen: Sasil Sánchez Chan"
17/03/2021,Abraham Bote Tun,Sasil Sánchez Chan,"Mérida, Yucatán","U pa’ak’al cannabise’, jump’éel bix je’el u páajtal u beeta’al u suut taak’in tuka’atéen ich maaya kaajo’ob","U pa’ak’al cannabise’, jump’éel ba’al ku yutstal u beeta’al ti’al u líik’sa’al tuka’atéen u meyajil k’áax, ts’o’okole’ je’el u beetik u suut taak’in ich maaya kaajo’ob: u túumben k’eexilo’ob ts’o’ok u yantal yóok’lal máariguaanae’ ku ts’áak u páajtalil ti’ u kaajilo’ob Yucatán ti’al u pak’iko’ob le xíiwa’ yéetel ti’al u yantal u náajalo’obi’, beey a’alab tumen Frente Cannábico del Sureste (FCDLST) 
Tu ja’abil 2018 ka káaj u beeta’al jejeláas kaambalo’ob tumen le múuch’kabila’, tu’ux ku ye’esa’al, xma’ bo’olil, ti’ u kaajilo’ob le noj lu’uma’ u jejeláasil ba’alo’ob yóok’lal cannabis.
 
 
U tuukulile’ ka béeyak u tse’elel jela’an tuukul yaan yóok’lal, ts’o’okole’ ka meyajta’ak yéetel ka pa’ak’ak tumen máaxo’ob meyajtik lu’um, ti’al beyo’, ma’ u yantal u konik u k’áaxo’ob tumen mix táan u bo’otal ti’ob u tojol je’el bix unaje’; ts’o’okole’ ku béeytal u káajsik u beeto’ob ba’al ti’al u kono’ob, yéetel u beetiko’ob u suut taak’in te’e maaya kaajo’obo’.  
Le 20 ti’ marzo ku taala’, yaan u beetiko’ob jump’éel kaambal yóok’lal míikroorganiismos yéetel uláak’ ba’alob ku síijil ti’ cannabis, tu noj kaajil Tekax, ba’ale’ beyxan yaan u kaxtik u jetsiko’ob múul meyaj yéetel kajo’ob naats’ yaniko’obi’.  
Najmal u k’a’ajsale’, u Mola’ayil Pat A’almajt’aano’obe’ tu jets’aj le 12 ti’ marzo máaniko’, u a’almajt’aanil u je’ets’el bix kéen k’a’abéetkunsa’ak cannabis tu lu’umil México, tu’ux ku yantal u páajtalil u k’a’abéetkunsa’al tumen nojoch máako’ob tu jach ya’abile’ 28 gramos, beyxan ku cha’abal u k’a’abéetkunsik máak wa u múuch’il máaxo’ob ku ts’u’uts’iko’ob. Ba’ale’ ti’al u béeytale’, unaj u yantal u ju’unil ti’ máak.
Sahid Salgado yéetel Alberto Centeno, máaxo’ob patjo’olt múuch’kabile’, tu tsikbaltajo’ob ti’ La Jornada Mayae’, káaj u beetiko’ob tsikbal yóok’lal ba’ax k’eexilo’ob ku yantal ti’ le a’almaj t’aano’, beyxan tu xak’altajo’ob uláak’ ba’alob yóok’lal, tak ka’aj káaj u beetiko’ob kaambal xooko’ob te’e mejen kaajo’obo’.  
Sahid tu tsolaje’ te’e kaambal xooko’obo’, ku kaxta’al u ye’esa’al ti’ máake’, walkila’ ku béeytal u yantal tak 6 wa 8 u kúulul le xíiwo’oba’ tu yotoch máak. Tak walkila’ ts’o’ok u ts’áako’ob xook ti’ maanal 50 u túul máako’ob, ichil xiib yéetel ko’olel ti’ u kaajilo’ob Ticul, Ixil, Motul yéetel ma’ táan u xáantale’, Tekax; beyxan tu sáasilkúunsajo’obe’, le kaambala’ ma’ táan u kaxtik u péektsiltik u k’a’abéetkunsa’al cannabis tumen nojoch máakoo’ob, tu kúulpachile’, táan u yila’al ka yanak utsil ba’al ti’ kaaj tu yóok’lal.  
Xak'alutskíinsa'an tumen: Sasil Sánchez Chan"
17/03/2021,Afp,Sasil Sánchez Chan,"París, Francia","ka’atúul fráanseso’obe’ ku chíimpolta’alob yéetel Pritzker, u asab k’a’ananil yóok’lal áarkitektura","Ka’alikil kajlajo’ob Nigere’, j-áarkiteekto’ob Jean-Philippe Vassal yéetel Anne Lacatone’, tu kanajo’ob bix u beetiko’ob xa’anil najo’ob suuk u beeta’al te’elo’, ts’o’okole’ tu ch’a’ajo’ob u tuukulil ti’al u beetiko’ob uláak’ najo’ob uts u lúubulo’ob ti’ kuxtal yaan yóok’ol kaab. Le ka’atúul máako’oba’, tu beetajo’ob tuareg xa’anil naj tu kaajil Niamey, tu’ux kuxlajo’ob ka’ap’éel ja’abi’. Te’e k’iino’oba’, k’u’ub ti’ob le noj chíimpolalo’, ku na’atal beey u Nóbelil Ichil máaxo’ob meyajtik áarkitektuura te’e yóok’ol kaaba’.
 
 
Xak'alutskíinsa'an tumen: Sasil Sánchez Chan"
18/03/2021,Juan Manuel Contreras,Sasil Sánchez Chan,"Mérida, Yucatán","Ichil u túumben múuch’kajtalilo’ob Jo’e, sajbe’entsil yanik máak yóok’lal pik, ik’el tsa’aysik u k’oja’anil Chagas","Te’e túumben múuch’kajtalilo’ob táan u yantal tu bak’pachil Jo’e, beyxan ti’ le najo’ob tséel yano’ob ti’ k’áaxo’obe’, yaan u sajbe’entsil u séeb ila’al pik, juntúul ik’el tsa’aysik u k’oja’anil Chagas. Le beetike’, u yojéelta’al uláak’ ba’alob yóok’lal le chan ba’alche’a jach táaj k’a’anan ti’al u kaláantikubáaj máak, beey úuchik u ya’alik Carlos Ibarra Cerdeña, ajxak’al xook ti’ Cinvestav yéetel máax jo’olbesik u meyajil ti’al u yojéelta’al tu’ux ku yila’al le chan ba’ala’.  
Pik (Triatoma dimidiata) juntúul hematófago ik’el, le beyo’oba’ leti’e ku tséentikubáajo’ob yéetel k’i’ik’el; ich k’áax kaja’an yéetel tu’ux chokoj u yooxol. Le chan ik’ela’ k’i’itpaja’an lik’ul u goolfoil México tak tu péetlu’umil Yucatán. K’ucha’an tak Centroamérica, beyxan tu xamanil Colombia yéetel tak Ecuador yéetel Perú.  
 
 
Beyxan, ajxak’al xooke’, tu ya’alaj le ba’alche’a jejeláas k’i’ik’ ku jaantik, je’el bix ch’íich’o’ob yéetel reptiiles. Ba’ale’, chéen mamiiferos yaan ti’ob u páajtalil u k’i’itbesiko’ob u k’oja’anil Chagas, tumen le mejen wíinkilo’oba’ wa parasiitose’ ma’ táan u kuxtalo’ob tu k’i’ik’el ch’íich’ wa reptiiles.  
Ba’ale’, kéen okok pik ich kaaje’, ku tséentikubáaj yéetel u k’i’ik’el wíinik wa ti’ u ba’alche’ilob ku yantal tu soolar máak. Je’el bix te’e méek’tankaajo’obo’, ku jaantiko’ob u k’i’ik’el kaax wa je’el ba’axak ba’alche’il kaja’an ich naj wa te soolaro’.  
“Beey túuno’, piike’ k’i’ik’ ku máan u kaxtej; wa yaan kaax, k’éek’en, taman wa t’u’ule’ ti’ kéen u ch’a’ej. Le beetike’, jach sajbe’entsil ti’ u toj óolal máak, tumen kéen chi’ibik máak wa ba’alchee’ ku p’áatal u chan wíinkilal ba’al tsa’aysik k’oja’an ti’ máak”, tu ya’alaj.
Suuka’ane’, ku ya’alik ajxak’al xook, ich áak’ab ku máano’ob, kex lela’, ma’ u k’áat u ya’al wa ma’ táan u péeko’ob bul k’iin, ts’o’okole’ ku k’as p’íittal kéen u beet jach ooxol, míin tumen leti’ kéen káajak u kaxtik u núup ti’al u yantal uláak’; ba’ale’ kex beyo’ láayli’ u máan u kaxt ba’al u jaantej.
Yaan u jejeláasil mejen ik’el tsa’aysik u k’oja’anil Chagas, ti’ tuláakal yóok’ol kaabe’ maanal ti’ 130 u p’éel chiinches yaan, ba’ale’ u k’i’itpajal mejen wíinkilal wa parásitoe’ ku nákaal chéen tak América Continental. Ti’ u petenilo’ob Caribee’ ti’ mixmáak tsaayal le k’oja’ana’, kex tumen yaan le mejen ik’elo’oba’.  
Ichil América Continental, ku ya’alik ajxak’al xook. Ibarra, yaan u jejeláasil triatominos, tu lu’umil Méxicoe’ yaan 31 u p’éelal, ts’o’okole’ tuláakale’ ku páajtal u k’i’itbesik le mejen wíinkilalo’ob tsa’aysik k’oja’an ti’ máak, yéetel séeba’an u kanik kuxtal ti’ najo’ob. Pike’, ku tsa’aysik u k’oja’anil Chagas, u ta’e ku beetik u saak’tal u wíinkilal la máak, ba’ale’ kéen la’achake’ ku yaatale’, le beetik ku yantal tu’ux u yokole le chan ba’al tsa’aysik k’oja’an.
U k’oja’anil Chagase’ ku ya’alale’ xmukul u ts’áak ti’ máak. Ka’a jaats u ku yantal ti’ le k’oja’ana’, yáaxe’ leti’e jach k’aaso’, leti’ kéen okok tu wíinkilal máak le paraasitoo’, ba’ale’ ma’ táan u jach chíikpajal tu wíinkilal máak wa ts’o’ok u tsa’ayal. 
Kéen máanak jayp’éel k’iine’, paraasitoe’ ku páajtal u kóojol ti’ uláak’ ba’al ichil u wíinkilal máak, je’el bix puksi’ik’al, wa koolon. Ba’ale’ xaan u chíikpajal, je’el u ye’esik yaan le k’oja’ana’ tak tu jo’oloj 20 wa 30 ja’abo’ob, kex beyo’ ma’ jeets’el u beyka’aj k’iin kéen u ye’esej.
Wa ka k’uchuk u yil máak juntúul pik tu noj kaajil Jo’e, ku páajtal u yáantaj ti’al xaak’al táan u beeta’al tu yóok’lal, le beetike’ unaj u k’alko’ob le chan ik’el -kuxa’an- ti’ jump’éel chan nu’ukul, ts’o’okole’ ku túuxta’al ts’íib ti’ ajxak’al xook Carlos te’ela’ [email protected] ti’al u máan ch’a’abil.
Xak'alutskíinsa'an tumen: Sasil Sánchez Chan"
18/03/2021,Abraham Bote Tun,Sasil Sánchez Chan,"Mérida, Yucatán","Yóok’lal u k’a’ananile’, túuxta’ab tu Plenoil SCJNe’ u áamparoil ti’al u xak’alta’altsikbalta’al kéet ts’o’okol beel Yucatán","Yóok’lal u k’a’ananil yéetel beyka’aj ba’al je’el u k’éexel yéetel ba’ax kun jets’bile’, u kúuchil Primera Sala ti’ u mola’ayil Suprema Corte de Justicia de la Nación (SCJN) tu jets’aj u túuxtik aamparo 413/2020 ku t’aan yóok’lal kéet ts’o’okol beel, ts’a’aban tumen u múuch’kabil Colectivo por la Protección de Todas las Familias en Yucatán (Colectivo PTFY), tu táan u Plenoil SCJN ti’al u béeytal u tsikbala’ali’.
 
 
Le miércoles 17 ti’ marzo máana’, u miinistroilo’ob Primera Sala tu tsikbaltajo’ob jejeláas ba’al yaan u yil yéetel ampaaroo, ba’ale’ je’ets’ unaj u túuxta’al Pleno.  
Kalycho Escoffié, máax beetik u juriidikail meyajil le múuch’kabilo’, tu tsolaje’ ti’ u mola’ayil Supremae’ yaan ka’ap’éel u saalail tu’ux ku yúuchul tsikbal, ba’ale’ yaan jayp’éel ba’ale’ te’e Pleno ku je’ets’elo’obo’. Ba’ale’, ku ya’alik, jéets’e u Plenoil le Supremao’ leit’ máax kéen u jets’ ba’al yaan u yil yéetel k’a’anan ba’ala’.  
Le je’ela’ u k’áat u ya’ale’, u buluktúul ka’anal p’is óolal kun beetik, ma’ chéen jo’otúuli’ ti’ Primera Sala. Lela’ ku yúuchul tumen tukulta’abe’ u je’ets’el jump’éel ba’al jach k’a’anan je’el bix le je’ela’, unaj u beeta’al tumen tuláakal Suprema Corte. 
Le 24 ti’ febrero máaniko’, u ka’anal p’is óolalalo’ob SCJNe’ tu náachkunsajo’ob u k’iinil ti’al u je’ets’el ba’ax kun úuchul yéetel le je’ela’, le beetik máansa’ab te’e 17 ti’ marzo máanika’.
SCJN yaan túun u jets’ik wa u Congresoil Yucatáne’ ma’ táan u beetik ba’ax unaj úuchak u tselik u páajtalil ti’al u yantal kéet ts’o’okol beel ich wíinik, yéetel wa ma’ unaj u éejenta’ali’. Le je’ela’ ku yúuchul xan tumen tu winalil abril ti’ u ja’abil 2019e’, ts’a’ab xan jump’éel amparoo tumen le múuch’kabila’. 
Xak'alutskíinsa'an tumen: Sasil Sánchez Chan"
18/03/2021,La Jornada Maya,Sasil Sánchez Chan,"Mérida, Yucatán",Walkila’ maaya kool kéen ts’o’okoke’ cha’an,"Kool yéetel maaya janal ku beeta’al tu kaajil Tixcuytun, tu noojolil Yucatáne’, yaan u táakbesa’al ti’ u yóox jaatsil cha’an ku k’aaba’tik Once Upon A Bite (Yanchaj túuntajil juntéenake’). 
Diego Ávila, máax beetik u jo’opóopil Tekax, tu ya’alaj ti’ u reedesile’ le meyajo’ táan u taal u beeta’al tumen jump’éel china mola’ay, ti’al u ts’a’abal cha’antbil ti’ asiaatikail kaaj yéetel ti’ jejeláas kúuchilo’ob cha’an je’el bix Netflix.
Xak'alutskíinsa'an tumen: Sasil Sánchez Chan"
19/03/2021,Juan Manuel Contreras,Sasil Sánchez Chan,"Mérida, Yucatán",T’uut’,"U ti’al Vanessa Martínez García, máax jo’olbesik Proyecto Santa María, u kajnáalilo’ob le petenila’ unaj u jach ki’imaktal k-óol bin, tumen chéen te’e lu’uma’ ku páajtal u yila’al t’uut’ (Amazona xantholora), chéen ba’axe’ sajbe’entsil yanik u kuxtal tumen ku máan konbil chéen beyo’, tumen le ba’ala’, láayli’ u beeta’al te’e lu’uma’.
 
 
Juntúul t’uut’e ku p’isik ichil 25 yéetel 28 sentiimetros u chowakil, ts’o’okole’, je’el u chukik tak 200 yéetel 230 graamos u aalil. Ma’ máach ku máan ti’ u t’uut’il sak táan polal, le beetik yaan k’iine’ ku xa’ak’pajal -jach ku yúuchul kéen xik’náalnako’ob- ba’ale’ yaan ba’ax jela’an ti’: tu yáanal u yiche’ yaan junch’áaj boox, ts’o’okole’ jump’éel u yiche’ chak u bak’pachil yéetel u koje’ k’aank’an.  
Te’e petenila’, ku páajtal u yila’a waxakp’éel u jejeláasil t’uut’, ti’ le 22 yaan ichil tuláakal u lu’umil México; t’uut’ ku síijil wey Yucatáne’, suuk u jantik ya’, óox, chi’, k’óopte’, chakaj yéetel u ya’abil u yich che’ yaan ich k’áax. Ba’ale’ sajbe’entsil yanik u kuxtal le ba’alche’a, beey jets’an ti’ Normal Oficial Mexicana ti’ u ja’abil 2010. 
Xak'alutskíinsa'an tumen: Sasil Sánchez Chan"
22/03/2021,La Jornada Maya,Sasil Sánchez Chan,"Mérida, Yucatán","Kíim Hilaria Maas Collí, k’a’anan x-xak’al xook yóok’lal maaya miatsil","Sa’at u kuxtal x-xak’al xook Hilaria Maas Collí, máax jach k’ajóolta’ab yóok’lal k’a’anan meyaj tu beetaj; maanal 30 u p’éel noj meyajo’ob tu ts’áaj k’ajóoltbil, úuchik u ts’áak u yóol ti’al u táakmuk’tik yéetel u kaláantik u yóol miatsil yéetel u páajtalilo’ob maaya kaaj, tu lu’umil Yucatán.
Tu ts’o’oksaj u xookil Antropología Social tu noj naijil xook Facultad de Ciencias Antropológicas ti’ Universidad Autónoma de Yucatán; tu ja’abil 1979 káaj u meyaj beey xka’ansaj x-xak’al xook ti’ u kúuchil Unidad de ciencias sociales ti’ Universidad.
 
 
Síij tu kaajil Huhí tu ja’abil 1941, tu moots maaya baatsil. U yuume’ kolnáal yéetel u na’e ich naj ku meyaj, ba’ale’ tu k’iinil táan u neeneile’ yanchaj u p’a’atal yiknal u chiich, tumen te’e k’inako’obe jach mina’an ixi’im tu lu’umil Yucatán.  
Tu yáax ukp’éel ja’abil u kuxtale’, chéen maaya tu yu’ubaj yéetel tu t’anaj, ba’ale’ úuchik u yokol xook primariae’ leti’e ka káaj u kanik káastelan t’aan
Tu winalil febrero ti’ u ja’abil 1960e’, k’uch kajtal tu noj kaajil Jo’, tu’ux tu ts’o’oksaj u xookil primaria, séekundaria yéetel préeparatoria. Beyxan tu beetaj u káatekiistail, ba’ale’ ka’alikil táan u beetike’, tu yilaj k’a’anan u kanik áantropolojiia ti’al u béeytal u beetik je’el bix unaje’.
Tu ja’abil 1974, ook tu najil xook Ciencias Antropológicas ti’ Universidad Autónoma de Yucatán (UADY), ts’o’okole’ yéetel u meyajil Transmisión Cultural en Chemax Yucatán, béeychaj u k’amik u ju’unil u ts’o’okol u xook, tu ja’abil 1983. Láayli’ te’e ja’abe’, tu ts’o’oksaj u xookil ti’al u kanik ts’áaj xook.
Ichil 1975 tak 1978 tu yáantaj u meyajil xaak’al táan u beeta’al ka’ach tumen jka’anal xooko’ob Alfonso Villarojas, Margarita González yéetel Antonio Benavides, áantropoloogo’ob jach k’ajóolta’ano’ob. Tu ja’abil 1976 ook meyaj beey u xka’ansaj u xookil maaya t’aan tu najil xook Ciencias Antropológicas. 
Ka’a k’áal ja’abo’ob meyajnaj te’e najil xooko’, tu’ux tu beetaj jejeláas xaak’al yóok’lal miatsil maaya; tu xak’altaj ba’ax ku yoksaj óolta’al tumen kaaj, bix u pakta’al yóok’ol kaab tumen kaaj, bix u kanik wíinik u miatsil yéetel u kuxtalil baatsil kolnáalo’ob. 
Waxakp’éel u áanalte’il tu ts’áaj k’ajóoltbil. Jach k’a’anan maaya tsikbalo’ob tu beetaj, le beetik ka’aténe úuchik u jóoksa’al áanalte’ob tu beetaj yóok’lal le je’ela’. Beyxan óoxp’éel ti’ u áanalte’ilo’ob yóok’lal maaya t’aane’ ts’o’ok u jóok’sa’al 23 u téenal tuka’atéen.
Ka’alikil úuchik u beeta’al Feria Internacional de la Lectura de Yucatán (Filey) 2019, xka’ansaj Hilaria Maas Collí chíimpolta’ab yóok’lal noj meyaj tu beetaj yóok’lal miatsil maaya; beyxan tu ja’abil 2020e’, tu k’amaj u chíimpolalil “Silvio Zavala” ku ts’a’abal tumen u Ayuntamientoil u noj kaajil Jo’,  ti’ máaxo’ob mu’uk’ankúunsik miatsil yéetel its’at. 
Xka’ansaj Hilariae’ kíim le 20 ti’ marzo máanika’. 
Xak'alutskíinsa'an tumen: Sasil Sánchez Chan"
22/03/2021,Abraham Bote Tun,Sasil Sánchez Chan,"Mérida, Yucatán",Ka’ap’éel u jaajil kuxtal yaan Yucatán: tu’ux yaan ja’ yéetel tu’ux mina’an,"Tu noj kaajil Jo’e óoli’ ti’ tuláakal kajnáal mantats’ u k’uchul ja’, beyxan yaan u kúuchil u bin máak táankab; kéen wa’ach’ak yaabée’ yaan ja’ ku jóok’ol ti’al u p’o’obol nook’ wa nu’ukul, mina’an u páa’tik u k’áaxal cháak wa u kaxtik bix u beetik ti’al u k’uchul ja’ tak tu’ux yaan; ba’ale’ ti’ u méek’tankaajilo’ob Yucatáne’ yaanal bix u yúuchul, ts’o’okole’ óoli’ beey mix táan u pakta’al, mix táan u tukulta’al ba’ax ku yúuchul tumen u kajnáalilo’ob te’e noj kaajo’obo’: uk’be’en ja’e chéen jump’éel oora ku xáantal táan u jóok’sa’al, ma’ táan u chíimpolta’al u páajtalil u yantal ja’ ti’ máaki’. Kex tumen tu lu’umil Yucatáne’, úuch jo’op’ok u k’a’aytal nonoj ja’ yaane’, ma’ tuláakal tu’ux ku k’uchuli’; ba’ale’ ts’o’ok u yantal máax óotik u yoksik taak’in ti’al u yúuchul meyaj te’e lu’uma’, tumen ojéela’ane’ yaan ja’. Ma’ je’ex tu chúumukil yéetel u xamanil u lu’umil Méxicoe’ tu’ux ts’o’ok u p’áatal mina’ani’. 
 
 
Ichil ba’ax chíikpaj ti’ u xookil Censo de Población y Vivienda beeta’ab tu ja’abil 2020, tumen u moala’yil Instituto Nacional Estadística y Geografía (Inegi), tu lu’umil Yucatáne’ u 78 por siientoil kajnáalo’obe’ yaan ti’ uk’be’en ja’, ba’ale’ u beyka’aj ma’alo’obile’ ma’ jach jeets’eli’, beey úuchik u ya’alik Inés Cortés Campos, u x-xak’al xookil Centro de Investigaciones y Estudios Superiores de Antropología Social (CIESAS). 
Kex tumen jaaj, te’e lu’uma’, ma’ táan u yaayanta’al ka yanak ja’i, lela’ u k’áat u ya’ale’, wa ka pootnak máak tu taamil lu’ume’, yaan u kaxtik ja’, ba’ale’ u nojba’alile’, leti’ u yila’al beyka’aj u ma’alo’obili’. U jach táaj noj ba’alile’ leti’e bix u meyajta’alo’: bix u beeta’al ti’al u p’áatal uk’be’enil ti’al kaaj, ti’al u béeytal u yu’uk’ul xma’ sajbe’entsil ti’ k’asa’anil ba’alo’obi’.  
U meyajil u yuk’be’enkúunsa’ale’ óoli’ chéen tu noj kaajil Jo’ ku beeta’al, beye úuchik u ya’alik u x-xak’al xookil Ciencia y Tecnología Políticas de Privacidad Acceso a la red interna del Conacyt: Intranet (Comunidad Conacyt). Wa ma’ Jo’ yaan máake’, jach talam ka yanak u nu’ukulil u póotabilisaarta’al, chéen yaan u nu’ukulil ti’al u jóok’sa’al tu yáanalil le lu’umo’, yéetel ti’al u ts’a’abal ti’ nojoch kúuchilo’ob wa boombao’ob, tu’ux ku ts’a’abal, ts’o’okole’ ti’al u beeta’al u yuk’be’enile’ ku ts’a’abal jump’éel u páastiyail klooro.
Wa maas náach yanik kaaj ti’ u noj kaajile’, ku ya’alik x-xak’al xook, maas ku talamtal ba’al; yaan tu’uxe’ chéen ch’e’en yani’, tu’ux ku jóok’sa’al ja’ ti’al u ts’a’abal te’e taankeo’, ts’o’okole’ ku bin u t’o’oxol te’e najo’obo’. Ba’ale’ yóok’lal óotsil kuxtal ku yantal te’e kaajo’obo’, u jo’opóopilo’ob le te’elo’, ku jets’iko’ob u ts’a’abal meyaj boomba chéen ichil jump’éel wa ka’ap’éel oora sáansamal, ti’al ma’ u seen ko’ojtal bo’ol ku beetik kaaj tu yóok’lali’. 
Ojéela’an tu mejen kaajilo’ob méek’tanta’an tumen Tizimín, Chemax, Temozón yéetel Saki’, beey kuxano’obo’, ba’ale’ beey u yúuchul ti’ u jach ya’abil mejen kaajo’ob Yucatán. Kéen t’a’abak boombae’, kajnáalo’obe’ ku nats’ik u ch’óoyo’ob yéetel u nu’ukulo’ob ti’al u ch’a’ako’ob ja’. “Ma’ tumen wa mina’an ja’i, u ba’alile’ leti’ u béeytal u k’uchul ti’ kaaj mantats’”, tu ya’alaj.
Kúulpach t’aan ku beeta’al tumen u jala’achilo’ob Yucatán, ikil u k’a’aytiko’ob le lu’uma’ beey jump’éel kaaj tu’ux tuláakal máak utsil kuxa’an, beyxan beey lu’um jach táaj ma’alob ti’al u xíimbalta’al yéetel ti’al u p’áatal kajtal máaki’, tumen u jaajil ba’ale’, náach ku máan ti’.
X-xak’al xooke’ ku tukultike’ ti’al u páajtal u k’éexel ba’ale’, unaj u séeb tsikbalta’al yéetel u je’es’el a’almajt’aan ti’al u yutsil kaaj, tu’ux ka béeyak u meyajta’al lalaj ja’ab, je’el máaxak ka máanak meyaj tu jala’achilil le lu’uma’. Beyxan unaj u séeb tse’elel tuukul yaan tu’ux ku je’ets’el, mix bik’in u xu’upul ja’ te’e lu’uma’, beyxan le ku ya’alik jach ma’ éek’i.
Xak'alutskíinsa'an tumen: Sasil Sánchez Chan"
22/03/2021,La Jornada Maya,Sasil Sánchez Chan,"Mérida, Yucatán",Éem Kukulkán,"Je’el bix suuk u yúuchul ja’abmanja’abe’, kaane’ éem tu eebil El Castillo, tu yúuchben kaajil Chichén Itzá, ti’al u chíikbesik u k’éexel k’iin ku máan wey yóok’ol kaabe’.
Xak'alutskíinsa'an tumen: Sasil Sánchez Chan"
23/03/2021,Abraham Bote Tun,Sasil Sánchez Chan,"Mérida, Yucatán","Múuch’ilo’ob, ajxak’al xooko’ob yéetel maaya kaajo’obe’ ku páayt’aano’ob ti’al u éejenta’al u túumben A’almajt’aanil Ja’","Úuchik u máak U K’iinil Ja’ ti’ Yóok’ol Kaabe’, u múuch’kabilo’ob kaaj, ajxak’al xooko’ob, ajkanan yóok’ol kaab yéetel u kajnáalilo’ob maaya kaajo’ob ti’ u péetlu’umil Yucatán, tu beetajo’ob páayt’aan ti’al u séeb éejenta’al u túumben A’almajt’aanil Ja’ob. 
Tu páayt’antajo’ob u kajnáalilo’ob u lu’umil México; múuch’kabilo’ob, máaxo’ob ku meyajo’ob ti’al u kaláanta’al yóok’ol kaab, múuch’ilo’ob k’a’aaytik péektsilo’ob ti’al u k’i’itbesa’al,yéetel ti’al u séebkunsa’al t’aankku beeta’al ti’al u péeksa’al u yóol jo’olpóopo’ob yéetel ajpat a’almajt’aano’ob ti’al ka éejenta’ak a’almajt’aan jach k’a’abéet ti’al u kaláanta’al ja’. 
 
 
Ich k’a’atayajil tsikbal beeta’ab ti’ Internet tumen Asamblea Socioambiental Peninsular (ASP), Consejo Ciudadano Agua Yucatán (CCAY) yéetel Movimiento Agua para todos, agua para la vida, tu ts’áajo’ob k’ajóolltbil ti’ Cámara de Diputados, tu’ux ta’aytak u ts’o’okol u k’iinilo’ob meyaje’, ts’o’ok u p’atik waxakp’éel ja’abo’ob ma’ éejenta’ak a’almajt’aan ti’al u je’ets’el bix u yúuchul ba’al yéetel páajtalil yaan ti’ wíinik ti’al u yantal ja’ ti’, jeets’el tu jan jaatsil U Almejen Noj A’almajt’aan le lu’uma’, tumen walkila’ yaan ichil 12.5 yéetel 15 miyoonesil kajnáalo’ob mina’an ja’ ti’ob tu yotocho’obi’.  
Beyxan, tu ya’alajo’obe’ wa ka yanak a’almajt’aan ti’al u je’ets’el bix unaj u k’a’abéetkunsa’al ja’e, je’el u yila’al ba’ax le ku yúuchul yéetel ja’ ku k’askúunta’alo’, je’ex tu péetlu’umil Yucatán, tumen jach táaj ya’ab u ch’a’abal ja’ tumen junmúch’ mola’ayo’ob ti’ u lu’umil México yéetel uláak’ táanxel lu’umo’ob.
Ti’ ya’abach lu’umo’obe’, tu ya’alo’ob, ti’al u yantal ja’e ku k’a’abéetchajal u ma’anal ti’ boteyáa wa ti’ piiapáa. “Ja’e su’ut ba’al ti’al konbil. Ti’al u yantal ja’ ti’ máake’ ku ma’anal yéetel ku ko’onol u páajtalil u meyajta’al. Chéen ti’al u tséenta’al jump’éel mola’aye’ ku k’askúunta’al le tu’ux ku jóok’sa’ali’ ts’o’okole’ ma’ táan u páajtal u je’ets’el wa yaan u yantal ja’ ti’ máax ku bin u líik’il walkila’”, tu tsikbaltajo’ob.
Wa ktukultik táan kmáansik u jach k’aasil pak’be’en k’oja’an ts’o’ok u yantal ichil le ts’ook 100 ja’abo’oba’, u p’áata’al mina’an ja’ ti’ ya’abach kaajo’obe’ ma’ táan u ts’áak u páajtalil u kaláantikubáaj máak je’el bix unaje’ ti’ le k’oja’ana’. 
Beyxan tu ya’alajo’obe’, u jach nojoch talamil yaan Kaanpeche’, leti’ u seen pa’ak’al ba’alob jelbesa’an u ch’i’ibalil yéetel u seen k’a’abéetkunsa’al áagrokiimiko’ob, tumen ku beetik u k’astal ja’. Tu lu’umil Yucatáne’, ma’ táan u chíimpolta’al páajtalil yaan ti’ kaaj ti’al u yantal ja’ ti’ kaaj, ba’ale’ ti’ nojoch mola’ayo’ob, je’el le tu’ux ku tséenta’al k’éek’en wa le ku beetiko’ob u ja’il káaltale’, tumen ku ts’a’abal yóok’ol lu’um tu’ux ku núup’ul u bejilo’ob ja’ yéetel naats’ ti’ k’áaxo’ob kaláanta’an. Tu lu’umil Quintana Roo, yéetel tu jáalik u xamanil Yucatáne’, mina’an u muuk’il ja’, ts’o’okole’ ma’ táan u p’i’isil bix u bin u nojochíinsa’al múuch’kajtalilo’ob ku beeta’al.  
Xak'alutskíinsa'an tumen: Sasil Sánchez Chan"
23/03/2021,Juan Manuel Contreras,Sasil Sánchez Chan,"Mérida, Yucatán","Freddie Mercurye’ kuxkíinsa’ab tumen juntúul yukatekoil, yéetel ku k’aay ti’ jump’éel u noj bejil u kaajil Jo’","Te’e k’iino’oba’, tu bejilo’ob u xamanil u noj kaajil Jo’e, ku yila’al juntúul xi’ipal ku beetik its’at ti’al cha’antbil. U k’aaba’e Benjamín Canché, máax ts’áak u kuxtal yéetel u wíinkilal ti’al u ye’esik u jk’aayil rock Freddie Mercury yéetel yucatecoil óol. Cha’ane’, ku ya’alik, utsil k’a’ama’an tumen kaaj.
U wíinkilale’ ku meyajtik ti’al u chíikbesik je’ex yanik ka’ach máax k’ayik We are de champions yéetel I want to break free tu bejil le noj kaajo’. Ba’ale’ u tuukulil u beetike’, síije’ tumen, yóok’lal pak’be’en k’oja’ane’, yanchaj u yilik ba’ax u beetej ti’al ma’ u yantal u p’atik meyaj tu káajsaj lajun ja’abo’ob paachil.  
“Ka yanchaj k’albe’en kuxtale’, k’a’al jejeláas kúuchilo’ob. U jaajile’ tene’ je’el u béeytal in kaxtik ka’ach uláak’ meyaje’, je’el bix suuk u beetik, ba’ale’ tene’ síijen tu’ux ku beeta’al its’at, tu’ux yaan e’esajilo’ob ich kaaj wa balts’amo’ob”, tu tsolaj.
 
 
Ka’alikil u xíimbal yóok’ol jump’éel beje’, tu yilaj juntúul xi’ipal ku beetik máalabarees, ka máan tu pool wáaj je’el u k’a’amal wa ka u beet ba’al ti’al cha’antbil; beey úuchik u luk’sul u saajkil tak ka jóok’ij. Tu ts’ook tuukule’, tu jets’aj Freddie Mercury kéen u chíikbesej.
“Kin wilike’, in wíinkilale’ óoli’ je’el bix u ti’ale’, ts’o’okole’ ti’ ya’ab máak uts tu yich”, tu tsikbaltaj.
Benjamíne’, líik’ yéetel u paaxil múuch’o’ob jach k’ajóolta’an je’el bix Queen, yéetel uláak’ ku máano’ob ti’ uláak’ taánxel lu’umo’ob -je’el bix Whitney Houston- tumen u yuumo’obe’ jats’uts u yu’ubiko’ob, le beetik tu paach k’iine’, utschaj tu yich xan u yéets’tik. 
U cha’anil Freddie Mercurye’ ts’o’ok u beetik u xíimbaltik uláak’ lu’umo’ob, je’el bix Kaanpech, Progreso yéetel Quintana Roo. Beyxan, ts’o’ok u káajal u k’ajóolta’al ich u noj kaajil Jo’, tumen jats’uts u yila’al. 
Ku ya’alik xane’, yaan u yilik wa ku ts’o’oksik le ja’ab yaniko’ona’ yéetel le máax ku kuxtatika’, le beetike’ ku tukultik yaan u k’a’abéetkunsik taak’in ti’al u ma’alobkúunsik yéetel u ya’abkúunsik nook’ ku búukintik ti’al u ma’alobchajal ba’ax ku ye’esik.
Yáax juntéen u beetik its’at tu bejilo’ob noj kaaj; ts’o’okole’ tu ya’alaj ka káaje’ talamchaj ti’ tumen sajak yéetel sublak, ba’ale’, ma’alob úuchik u k’a’amal tumen kaaj, le beetik p’áat paachil u saajkilo’obi’.  
Freddie Mercury yucatecoile’ kuxlaj yóok’ol éesenarioo’ob ti’ le ts’ook lajun ja’abo’ob, jump’éel ba’al ku jach k’áatik ka kaambalnak máak ti’al u beetik, ba’ale’ ti’al ma’ u sa’atal ti’ beyka’aj ba’al yane’, unaj u yila’al bix u túumbenchajal meyaj yaan yéetal ba’ax ku ye’esa’al.
Ka káaje’ Selena Quintanilla tu yéets’taj, ts’o’okole’ Laura León; ti’ tu yilaj ku páajtal u beetik uláak’ ba’alo’obi’, je’el bix diibáa Plavalaguna, ku chíikpajal tu cha’anil Quinto Elemento, beet’aan tumen Luc Besson. 
U cha’anil Freddie Mercury ku páajtal u cha’antal jueves tak viernes, kéen u chuk láas 6 tu taal u chíinil k’iin, tu’ux ku k’áatal u noj bejil Mérida 2000 yéetel Chuburná. Beyxan ku bin tu kaajil Progreso, tu’ux láayli’ ma’alob k’a’amani’. Ti’al u t’aan máak yéetele’ ku páajtal u t’a’anal te’ela’: 9991407312.
Xak'alutskíinsa'an tumen: Sasil Sánchez Chan"
23/03/2021,La Jornada,Sasil Sánchez Chan,"Miami, Florida",Nojochkíinsa’ab péek óol tu kajail Miami; tajan ya’ab ajxíinximbal máak k’ucha’ani’,"U jo’olpóopilo’ob Estados Unidose’, tu náachkunsaj tak abril péek óolal jets’a’ak tu jáail ja’il le kaajo’, tumen jach táaj ya’abchaj máak ku báaxtik ja’i’, ikil u k’iimbesiko’ob u ts’o’okol bin u yantal pak’be’en k’oja’anil te’e lu’umo’, tu’ux yanchaj u ma’achal ti’al k’albil wa jaytúulo’obi’.
 
 
Xak'alutskíinsa'an tumen: Sasil Sánchez Chan"
24/03/2021,Dora Villanueva,Sasil Sánchez Chan,Ciudad de México,Yóok’lal pak’be’en k’oja’an yéetel u mina’antal taak’ine’ ch’éen u xook 5.2 miyoonesil xoknáalo’ob,"Talamilo’ob yaan yóok’lal u pak’be’en k’oja’anil Covid-19 tu beetaj u tse’elel meyaj ti’ tajan ya’abach máako’ob tu lu’umil México, ba’ale’ beyxan tu beetaj u p’atik u xook kex 2.3 miyoonesil máak yaan u ja’abil ichil 3 tak 29, tumen ma’ tu ka’a ts’íibtajo’ob u k’aaba’ tuka’atéen ti’ u ja’abil xook táan u yáalkab walkila’, tumen talamilo’ob yaan te’e k’iino’oba’ ma’ tu ts’áaj u páajtalili’.  
Beyxan, u mina’antal taak’in wa u nu’ukulil u ch’a’abal xooke’, tu p’ataj paachil 2.9 miyoonesil máako’ob xan, beey úuchik u chíikpajal ichil u xookil Instituto Nacional de Estadística y Geografía (Inegi).
 
 
Tu ts’ooke’, ku taal u bchíikpajale’, yaan 5.2 miyoonesil máako’ob ichil 3 tak 29 ja’abo’ob ma’ tu ts’íibtajo’ob u k’aaba’ tuka’atéen ti’ u ja’abil xook ku máan walkila’, beey chíikpaj ti’ u xookil Encuesta para la Medición del Impacto Covid-19 en la Educación (ECOVID-ED). le meyaja’, chéen jump’éel ichil uláak’ u jejeláasil ku taal u beeta’al tumen Inegi ti’al u yojéelta’al ba’ax táan u yúuchul yéetel u talamilo’ob yaan yóok’lal u pak’be’en k’oja’anil Covid-19, ts’o’okole’ xookile’ ku beeta’al tu 95 por siientoil najo’ob yaan tu lu’umil México.  
Ichil le ba’alob úuch ti’al ma’ u ka’a ts’íibtik u k’aaba’ le paalalo’obo’ ti’ yaan: u 26.6 por siientoile’ ku tukultik xook ku ts’a’abal ti’ Internete’ ma’ táan u jach meyaj tu beel ti’al kaambal; uláak’ 25.3 por siientoe’ ku ya’alike’ yuumo’ob wa máaxo’ob ts’áak u taak’inil xooke’ p’a’at mina’an meyaj ti’ob yéetel u 21.9 por siientoile’ mina’an u nu’ukulil, u kóomputadoráa wa Internet ti’ob.  
Tu ts’ooke’, 1.8 miyoonesil máake’ tu ts’o’oksajo’ob u ja’abil xook 2019-2020, ba’ale’ ma’ tu ts’íibtaj u k’aaba’ ti’al le xook yaan walkila’ tumen yaan wa ba’ax talamil yóok’lal u pak’be’en k’oja’anil Covid-19, 1.5 miyoonesile’ ti’ ku xooko’ob ti’ najilo’ob xook ts’a’aban ti’al kaaj tumen jala’ach.  
Jun jaats ti’ le máaxo’ob p’at xooke’ tu beetajo’ob tumen ti’ Internet ku ts’a’abal. Úuchik u k’a’alal najilo’ob xooke’, manaal ti’ u chúumukil kaaj yaan u ja’abil ichil 3 tak 29 ja’abo’obe’ ku béeytal u bin xook ba’ale’ te’e kúuchilo’, kéen je’ebek tuka’atéen, beey chíikbesa’ab tumen Inegi.  
Walkila’, tu najilo’ob xook primariia yéetel séekundariae’, maanal ti’ u 70 por siientoil le xoknáalo’obo’ ku k’a’abéetkunsiko’ob jump’éel séelular ti’al u ch’a’ako’ob xook, 58.8 por siiento ti’ máaxo’ob xokik báachiyeraatoe’ láayli’ u k’a’abéetkunsik le nu’ukulo’oba’ ti’al u ts’o’oksik u xooko’ob; ba’ale’ ti’al u xookil súuperiore’ ku kúulpachchajal, tumen 52.4 por siientoe’ yaan u nu’ukulil u xooko’ob. 
Xak'alutskíinsa'an tumen: Sasil Sánchez Chan"
24/03/2021,Juan Manuel Contreras,Sasil Sánchez Chan,"Mérida, Yucatán","Haz Rap desde tu Celular, ku páayt’antik u táankelemilo’ob Yucatán ti’al u káajal u k’aayo’ob","Ikil u kaxta’al u mu’uk’ankúunsa’al  u meyajil its’at ku taal u beeta’al ich maaya t’aane’ yéetel táankelemo’ob tu lu’umil Yucatán, u najil xook Escuela Superior de Artes de Yucatán yéetel u múuch’kabil Barrio Maya tu beetajo’ob jump’éel mokt’aan ti’al u múul meyajtiko’ob jump’éel jaatsxookil ku k’aaba’tik Haz Rap desde tu Celular 2021, yaan u káajal tu k’iinil 27 ti’ marzo tak 15 ti’ junio.  
Haz Rap desde tu Celular ku kaxtik u ka’ansik táankelem paalal ku k’aayo’ob yéetel ku paaxo’ob, tu péetlu’umil Yucatán, ikil u láak’inta’alo’ob yéetel xooko’ob ti’ Internet, ti’al u beeta’al u paaxil rap ich maaya t’aan, jump’éel u jejeláasil hip hop.  
 
 
Kaambal xooke’ tukulta’an ti’al u chíimpolta’an u páajtalil wíinik, ts’o’okole’ ku péektsiltik u yantal jets’ óolal ichilo’obi’, beyxan ku ts’aatáantik ka yanak u páajtalil u kuxtalo’ob ich miatsil yéetel u yóolo’ob beey máasewal kaaj, tumen táan xan u kaxta’al u mu’uk’ankúunsa’al maaya t’aan, beey a’alab tumen máaxo’ob beey k’a’aytajil tsikbal.
Javier Álvarez Fuentes, máax jo’olbesik ESAYe’, tu ya’alaj úuch káajak u yúuchul meyaj ti’al u yantal u mokt’aanil le múul meyaja’; ts’o’okole’ jump’éel tuukul meyaj síij ichil u múuch’kabil Barrio Maya, ikil u kaxtik u ts’aatáantik, je’el bix k’a’abéete’, ba’ax táan u kuxtatik máak yóok’lal pak’be’en k’oja’an.Beyxan tu ya’alaje’, páayt’aane’ ku beeta’al ti’al je’el máaxak ka u k’áat u kanej, ts’o’okole’ xma’ bo’olil; uláak’ páajtalil ti’ jump’éel túumben ba’al, je’el bix u k’aayil rap. 
Álvarez Fuentese’, tu ya’alaj Haz Rap desde tu Celular, ku péektsiltik u beetik ba’al máak tu juunal, u ka’anal túumben ba’al, je’el bix xan u yúuchul múul meyaj, tumen chéen u káajbal ti’ noj meyaj ku taal tu paach k’iin ichil le ka’ap’éel mola’ayo’oba’. 
Beyxan, jka’ansaj Guido Arcella, máax chíikbes u múuch’kabil Barrio Mayae’, tu ya’alaje’, jump’éel nojoch páajtalil ti’al je’el máaxak ka u yóot u káajs u yoksikubáaj ti’ paax; wa tak ti’al u ka’anal maaya t’aan, tumen meyaje’ ti’al máax yaan u ja’abil ichil 16 tak 30. Ts’o’okole’ yaan u xuulil u yuumil ti’al le xookila’.  
Ichil ajka’ansajo’ob kun táakpajal te’e xookilo’oba’ ti’ yaan aj-its’ato’ob yéetel ajxak’al xooko’ob, je’el bix: Fernando Santandreu Guerrero, ti’ u xookil yóok’lal paax; Feliciano Sánchez Chan, ti’ u xookil maaya t’aan yéetel Zizinete Maravé Sosa, ti’al u péeksajil wíinkilal. 
Ti’al u páajtal u yokol máak te’e kaambal xooko’, k’a’anan u yantal jump’éel séelular ma’alob u meyaj, ti’al u páajtal u yéensa’al u áaplikasiionil BandLab, tumen leti’ k’a’abéet ti’al u yúuchul meyaj. Beyxan unaj u yantal Internet ti’ máak kex chéen jump’éel oora ti’al u yéensa’al cha’ano’ob ku p’a’atali’. 
Ti’al u yojéelta’al uláak’ ba’al yóok’lal u meyajil Haz Rap desde tu Celular je’el u páajtal u xak’alta’al u kúuchil Internet barriomaya.com, wa u túuxta’al ts’íib ti’ [email protected], wa u t’aan máak ti’ 5570805674, ti’al u páajtal u ts’a’abal ju’un unaj u chu’upul ti’al u ts’íibtik u k’aaba’ máak te’e xookila’.
Xak'alutskíinsa'an tumen: Sasil Sánchez Chan"
25/03/2021,Joana Maldonado,Sasil Sánchez Chan,"Chetumal, Quintana Roo",K’a’ayta’ab tuukul meyajo’ob je’el u yustsal u beeta’al ti’ najilo’ob xook  ti’al u ts’aatáanta’al loobilajil,"Úuchik u yojéelta’al ba’ax chíikpaj ti’ láak’inaj meyaj beeta’ab tumen Centro Integral de Atención a las Mujeres (CIAM) Cancún ka’alikil áalkabnaj pak’be’en k’oja’an tu ja’abil 2020e’, páatchaj u yila’al u jaatsil kaaj mina’an u muuk’, tu’ux táaka’an paalal, táankelemo’ob, ba’ale’ beyxan ko’olelo’obe’, táan u k’áata’al ti’ jo’olpóopoo’obe’, ka ts’a’abak xook ti’ ajka’ansajo’ob ti’al u béeytal u séeba’an áantiko’ob máak le kéen yanak talamil tu tuukul wíinik, beyxan ti’al u kaniko’ob ba’ax unaj u yojéeltiko’ob ti’al kaláanta’al yéetel u ts’aatáanta’al je’el máaxak ka u máans loobilajil tu kuxtal, yéetel a’alab xan ti’ jo’olpóopo’obe’ ka meyajta’ak jump’éel nu’ukbesaj tu’ux ka utsil ch’a’anukta’ak bix yanik u yóol máak ka’alikil táan u máan u yáax p’iis k’iinilo’ob xook tuka’atéen ti’ najilo’ob xook.
 
 
Ti’ k’a’aytajil tsikbal beeta’ab ti’ Internete’, máax beetik u éejekutubaail jo’olbesajil, Irma Gónzalez Neri yéetel máax jo’olbesik u meyajil láak’inaj ti’ CIAM Cancún, Alejandra Magañae’, tu ts’áajo’ob k’ajóoltbil ba’ax chíikpaj ti’ láak’inaj óol meyaj beeta’ab, ka’alikil áalkabnaj u ja’abil 2020 yéetel u pak’be’en k’oja’anil Covid-19, tumen ya’abach baatsilo’ob p’áat tu juunalo’ob, ts’o’okole’ ya’abach juntéenake’ ko’olele’ múul kaja’an yéetel máax loobiltik, ba’ale’ beyxan u yúuchul yéetel paalal beyxan táankelemo’ob.
Je’el bix úuchik u yáalkab k’albe’en kuxtal le ja’ab máaniko’, chíikpaj te’e tsoolmeyajo’, káaj u ya’abtal u xookil máaxo’ob k’áatik ka yanak láak’inajil ti’ bix yanik u yóol máak, yéetel máaxo’ob ku túuxta’al áantaj ti’ob tumen ku loobilta’alo’ob. Ts’o’okole’, ya’abchaj xan t’aan ku beeta’al ti’al u k’áata’al áantaj, tumen ka’ache’ chéen jump’éel wa ka’ap’éel t’aan ku beeta’ali’, ba’ale’ náak tak jo’op’éel ka’alikil táan k’albe’en kuxtal.
Áanta’ab 102 u túul máak ma’ táaka’an ichil nu’ukbesajo’ob ku beetiko’ob tu ja’abil 2020; le je’elo’oba’ jatsa’an beya’: beeta’ab 265 u p’éel meyajo’ob ti’al u yáanta’al máak ti’ talamilo’ob ku máansik yéetel u tuukul, ka’alikil tu yáax óoxp’éel winalo’ob ja’abe’ ts’o’ok u yantal 106 u túul máak áanta’ab yéetel 173 u nu’ukbesajil áantaj ti’ ba’ax ku yu’ubik tu yóol máak. 
Ti’ tuláakal máax áanta’abe’, u 80 por siientoile’ ko’olel yaan u ja’abil ichil 4 tak 84, yéetel u ya’abil ti’ le je’elo’obo’ 25 u ja’abil yaan. Ka’alikil u 20 por siiento p’aatale’ áantaj ts’a’ab ti’ táankelem xi’ipalal yaan u ja’abil ichil 6 tak 19. 
U 86 por siientoile’ yáax juntéen úuchik u k’amik je’el ba’axak áantajil ku ts’a’abal tumen juntúul máak kaambanaja’an tu yóok’lal. Ichil le talamilo’ob mantats’ chíikpaje’, ti’ yanchaj sexual loobilajil, u loobilta’al paalal tumen u yuumo’obe ku jatskubáajo’ob, u ch’éenel u ts’a’abal taak’in ti’ ko’olel, chi’ichnakil, luubul óol, u yokol tu pool máak u kíinsikubáaj yéetel u yaj óolta’al u kíimil juntúul u láak’ máak yóok’lal Covid-19.  
Ichil ba’ax a’alab k’a’abéet ti’ kaaj áanta’ab ka’alikil táan k’albe’en kuxtale’, ti’ yaan úuchik u tse’elel meyaj ti’obi’, le beetike’ ma’ ya’ab taak’in yaan ichil baatsilo’obi’, je’el bix xan xook p’a’atij, tumen beey yanika’: 28.6 por siientoe’ ti’al u xoknáalilo’ob primariia, 26.3 ti’ máaxo’ob yano’ob ka’ach preparatoria, 20.6 séekundaria yéetel 8.6e’ úunibersidaad, úuchik u p’áata’al mina’an u nu’ukulil, Internet yéetel taak’in. 
Le ja’ab máaniko’, CIAM Cancúne’ tu yáantaj 208 u túul xch’úupalal, xi’ipalal, táankelem yéetel xlo’obayano’ob, máaxo’ob tu máansajo’ob loobilajil. 
Xak'alutskíinsa'an tumen: Sasil Sánchez Chan"
25/03/2021,Itzel Chan,Sasil Sánchez Chan,"Mérida, Yucatán",Nojoch p’aax yaan to’on yéetel u maaya kaajil le lu’uma’: Inaip,"U túuxtmeyajil jo’olbesik u mola’ayil Instituto Estatal de Transparencia, Acceso a la Información Pública y Protección de Datos Personales (Inaip), María Gilda Segovia Chab, tu ya’alaje’ jach nojoch p’aaxa’anil maaya kaaj ti’al u páajtal u ts’a’abal ti’ u páajtalil u yojéelt u meyaj mola’ayo’ob tu táan kaaj, ts’o’okole’ tu ts’áaj k’ajóoltbile’ yanchaj u ts’a’abal 34 u p’éel k’eeyajo’ob yéetel je’ets’ yanchaj u bo’ol jaytúul ti’ u meyajnáal kaajo’ob ti’ áayuntamiento’ob, ts’o’okole’ tu k’a’ajsaj táan u yúuchul meyaj kex luk’sa’an ti’ob maanal ti’ 2 miyoonesil 763 mil 803 pesos.
Ka’alikil tu ts’áaj k’ajóoltbil tsoolmeyaj beeta’ab tu ja’abil 2020e’, Segovia Chabe’ tu tsikbaltaj yanchaj ba’alo’ob béeychaj u beeta’al, chéen ba’axe’ yaan uláak’o’obe’ láayli’ unaj u beeta’al ts’o’okole’ yaan ba’al u yil yéetel u ts’a’abal ojéeltbil bix u meyaj mola’ayo’ob tu táan kaaj.
 
 
“Láayli’ ya’ab ba’al yaan ti’al beetbil. nojoch p’aax yaan to’on yéetel u maaya kaajil le lu’uma’, le beetike’ unaj kkaxtik bix je’el u yúuchul no’ojan tsikbal ti’al u páajtal u ts’aatáanta’al u páajtalil wíinik ti’ ba’alo’ob yaan ba’al u yil yéetel u ts’a’abal ojéeltbil bix u meyaj mola’ayo’ob yéetel bix u yutsil ta’akal ba’ax ku yojéelta’al ti’ lalaj máak, tumen le páajtalilo’oba’ ti’al tuláakal máak; ma’ unaj u p’a’atal paachil mix máaki’”, tu ya’alaj.
U ti’al túun le je’elo’, ku ya’alik, jach k’a’anan ka yanak kaambal yéetel u péeksa’al u yóol máaxo’ob ku meyaj ti’ Unidades de Transparecia, ti’al u yáax ts’aatáantiko’ob u páajtalil u sáasil ojéelta’al bix u meyaj mola’ayo’ob, beyxan bix u yutsil ta’akal ba’ax ku yojéelta’al ti’ lalaj máak, chéen ba’axe’ tu’ux ka táanilkúunsa’ak kéetil ichil xiib yéetel ko’olel, ts’o’okole’ tu’ux ma’ táan u péech’óolta’al mixmáaki’.
Segovia Chabe’ tu k’a’ajsaj le ja’ab máaniko’, beeta’ab jump’éel chan kúuchil tu’ux laj ts’a’aban k’a’anan ba’al unaj u yojéelta’al yóok’lal le lu’uma’ yéetel yóok’lal u nojlu’umil México, yaan ba’al u yil yéetel Covid-19, ts’o’okole’, láayli’ xan te’e ja’abo’ob táan u meyajo’obe’, maanal ti’ 15 mil 500 u p’éel k’áatchi’ob beeta’ab ti’al u yojéelta’al jejeláas ba’al ti’ bix u meyaj mola’ayo’obo’. 
Beyxan tu ya’alaje’, k’a’am mil 703 u p’éel k’áatanil ti’al u ka’a beeta’ak xaak’al, yéetel kex 89 por siiento ti’ le je’elo’obo’, je’etse’ ma’alob ba’ax ku ya’alal tumen máaxo’ob k’áatej, le beetike’ k’áata’ab ti’ Unidades tu’ux ku sáasilkúunsa’al wa ba’axe’ ka luk’sa’ak wa ka jelbesa’ak ba’ax ts’o’okili’ u yáax je’ets’el.
“Ikil u kaxta’al ka beeta’ak ba’ax jets’a’ane’, kbeetik yéetel kmeyajtik 35 séeba’an meyajo’ob, ti’ le je’elo’obo’ 34e’ k’eeyajo’ob yéetel jump’éele’ tu’ux yanchaj u beeta’al u bo’ol máak; le je’elo’oba’ úuch yóok’ol u áayuntamientoil Buctzotz, Dzilam de Bravo, Dzilam González, Izamal, Kanasín, Río Lagartos, Tixkokob, Tixpeual yéetel Ucú”, beey úuchik u tsolik tu táan máax beetik u xno’oj k’abil jala’achill, María Fritz Sierra.
Xak'alutskíinsa'an tumen: Sasil Sánchez Chan"
25/03/2021,La Jornada,Sasil Sánchez Chan,"Moscú, Rusia",Alexey Molchanove’ tu bulubáaj 80 metros ichil tajan síisil ja’,"Yéetel u ch’ooj nook’ile’, rusoil jbáabe’ tu bulajubáaj tu jump’éel nojoch jool beeta’al tu baatil ja’il Baikal, Siberia, tu táan junmúuch’ ajts’íib péektsilo’ob yéetel cha’an máako’ob. Ma’ xáanchake’ ka ka’a tíip’ yóok’kabil, yéetel u samal che’ej, ikil úuchik u patik túumben p’iis ti’ le ba’ax ku beetika’.
 
 
Xak'alutskíinsa'an tumen: Sasil Sánchez Chan"
26/03/2021,Jairo Magaña,Sasil Sánchez Chan,San Francisco de Campeche,Tsímin k’áax,"Kex tumen tsíimin k’áaxo’obe’ leti’e ba’alche’ob jach táaj yaan tu k’áaxil Reserva de la Biosfera de Calakmul, láayli’ sajbe’entsil yanik u ch’éejel, ba’ale’ u kuxtale’ jach k’a’anan ti’al u yúuchul kuxtal je’el bix unaje’, beey úuchik u ya’alik Fernando Contreras Moreno, u ajmeyajil Selva Maya ichil WWF México, máax u ts’o’oksmaj u ka’anal xookil Ciencias en Ecología.
Tu tsikbaltaje’ NOM-59 ku jets’ik ya’ab taak’in ti’al ba’alche’ob jaantik bak’, tumen ku beetiko’ob u yantal kéet kuxtal ichil k’áaxo’ob kaláanta’an. Ba’ale’ yaan uláak’o’obe’ chéen xíiw ku jaantiko’ob, k’a’anantako’ob ti’al Nicho Ecológico de la Reserva de Calakmul ts’o’okole’ ku p’a’atalo’ob paachil tumen le a’almajt’aana’.
Ku ya’alike’, séentroamerikaano tsíimin k’áax wa dantoe’, je’el bix k’ajóolta’ane’, pata’an u k’aaba’ beey “u jpáaxil k’áax” tumen ya’ab neek’ ku jaantik, ts’o’okole’ kéen u beet ta’e’ ku k’i’itbesik, le beetik ku yantal uláak’ xíiwo’ob te’a ich k’áaxo’. Uts tu yich u t’ubtal ich ja’, ba’ale’ táan u bin u sa’ap’al ja’ tu’ux ku máan. U aalile’ ti’ yaan ichil 100 tak 300 kg, ts’o’okole’ je’el u kuxtal tak 30 ja’abo’obe’. 
Xak'alutskíinsa'an tumen: Sasil Sánchez Chan"
27/03/2021,Abraham Bote Tun,Desconocido,"Mérida, Yucatán",Óotsilkunsa’an meyaj ku beeta’al tumen ajbeet balts’amo’ob tu lu’umil Yucatán,"Kex tumen tu lu’umil Yucatán yéetel ti’ u noj kaajil Jo’ ya’abach meyajil its’at ku beeta’ale’, le bix yanik máaxo’ob beetike’ ma’ jach táaj ma’alo’obi’, mix xan ti’al máaxo’ob meyajtik balts’am: jach óoli’ mixba’al jeets’el u ti’alo’obi’, ma’ táan u yutsil bo’otalo’ob mix mantats’i’, u ya’abil máaxo’ob beetike’ mina’an ti’ob u páajtalil u ts’aatáanta’alo’ob tumen ts’akyaj wa uláak’ páajtalilo’ob ti’al u yantal utsil kuxtal. Ts’o’okole’ ku ya’aliko’ob: le bix yanik balts’am tu lu’umil Yucatáne’ je’el u páajtal u ya’alale’ ta’aytak u lúubul ich óotsilil. 
Jaytúul ajbeet balts’amo’obe’ yanchaj u káajsiko’ob meyaj yaanal tu’ux wa u beetiko’ob ba’al mixba’al yaan u yil yéetel balts’am ti’al u páajtal u yantal u chan náajalo’ob; u pak’be’en k’oja’anil Covid-19 tu beetaj u asab talamchaj bix yanik ba’al ka’achij, ba’ale’, ikil u kaxta’al u xu’ulsa’al u tuukulil “u beeta’al ba’al tumen yaabilta’an its’ate’”, ti’ máaxo’ob meyajtike’, je’el bix u yúuchul ti’ uláak’ meyajo’obe’, unaj u yutsil bo’otalo’ob yéetel u yantal utsil kuxtal xan. 
“U jaajile’, tu lu’umli Yucatáne’, mina’an no’ojan ba’al ti’al u yutsil meyaj máaxo’ob yaabiltik balts’am; ba’ale’ ka jach béeyak u meyajta’al je’ex unaje’, ma’ chéen xmaman beetbil. Kexi’ ka yanak ba’ax no’ojan ti’al u beeta’al meyaj tumen máaxo’ob yéeymajil le its’atila’”, beey úuchik u ya’alik Luis Alejandro Yamá Calvillo, jbeet yéetel u j-jo’olbesajil balts’am. 
Ajbeet balts’amo’obe’ ku ya’aliko’ob ti’ La Jornada Mayae’, ya’abach juntéenake’ ku yantal u kuxtalo’ob chéen yéetel áantajo’ob yéetel nu’ukbesajo’ob ku beeta’al tumen jala’acho’ob, ba’ale’ yáax táanile’ k’a’abéet u ketikubáajo’ob yéetel ya’abach uláak’ máako’ob, ts’o’okole’ mola’ayob yane’ ma’ xan táan u bo’otiko’ob u yantal máaxo’ob ts’akik wa áantajil. 
Saire Simón Pacheco, máax tu ts’o’oksaj u xookil Licenciatura en Teatro ti’ u najil xook Escuela Superior de Artes de Yucatán (ESAY), tu ya’alaje’, tu noj kaajil Jo’e’, mina’an mola’ayo’ob táakmuk’tik meyaj ku beeta’al tumen aj-its’at, mix xan tu’ux ka utsik bo’ota’ak y meyajo’obi’. 
Ka tu ts’o’oksaj u xooke’, kex tumen u ch’a’amaj u ju’unile’, jach táaj “talamchajij” tumen mina’an meyaj, ku ya’alik; ts’o’okole’ yóok’lal ba’ax úuch tumen pak’be’en k’oja’ane’, asab talamchaji, tumen k’a’al u kúuchilo’ob balts’am, ba’ale’ kex tumen beey úuchiko’, múuch’ilo’obe’ tu k’a’abéetkusajo’ob Internet ti’al ma’ u yantal u p’atiko’ob meyaj ku beetiko’ob. 
Aj-its’ato’obe’ ku páajtal u táakpajalo’ob ti’ múuch’ilo’ob ti’al u beeta’al balts’amo’ob, ba’ale’ ti’ leti’ob ku jóok’ol u taak’inil; u táakpajalo’ob ti’ jump’éel mola’ay jeets’el u bo’ol ts’o’okole’ ma’alo’obe’, ma’ xan táan u jets’ik wa je’el u ts’a’abal seguróo ti’obi’. 
Uláak’ ba’al je’el u béeytal u beetchajale’, leti’ u yoksa’al meyajo’ob ti’ páayt’aano’ob ti’al u ts’a’abal taak’in wa áantaj, ba’ale’ ya’abach máak ku táakpajal ti’ le beyo’, le beetike’ talam. U jeel ba’ale’, tumen u jala’achil le noj lu’uma’, mantats’ u p’íitkunsik t’aak’in jets’a’an ti’al u yúuchul meyaj beya’. Cha’ano’ob ku beeta’al tumen jala’acho’obe’, ma’alob u bo’otal, ba’ale’ taak’ine’ ku ts’a’abal tu jo’oloj jayp’éel winalo’ob beeta’ak le balts’amo’. 
“Yucatán, jo’olpóopo’obe’ u k’áato’ob ka k’uchuk ya’abach máak xíinximbal te’e lu’uma’, ba’ale’ chéen ti’ ba’ax u k’áato’ob, ti’ ba’ax ku koonol wa ti’ ba’ax ku kóolik máak, chéen ba’axe’ le ba’ax kbeetik to’one’, mix táan u paktiko’obi’”, tu ya’alaj Simón Pacheco. 
“Tuusil yéetel u yáanta’al chéen jaytúulo’obi’” 
Yamá Calvillo ku yilik ba’ax ku yúuchule’ óoli’ yaj óol u lúubul, ba’ale’ jaaj: Sáansamale’ tu lu’umil Yucatán, ku yantal uláak’ táankelemo’ob yéeyik balts’am ti’al u ka’anal xooko’ob. Ya’abach ti’ u xoknáalilo’ob balts’ame’ ku ts’o’oksiko’ob u xook ti’al u yilko’ob u talamil yaan ti’al u kaxta’al balts’am meyaj, tumen jach u k’aasil ba’ax ku yúuchule’, leti’ u náakal u yóolo’ob tak le kéen u p’áato’ob ti’al u beetiko’ob uláak’ ba’al. Ichil ba’ax a’alab tumen Layc (El Joven) je’el bix k’ajóolta’an ti’ meyaj ku beetike’, balts’am, máaxo’ob beetik, máaxo’ob jo’olbesik cha’ano’ob, máaxo’ob meyajtik ba’al tu paach ba’ax ku cha’anta’al, yéetel u jejeláasil máaxo’ob ku táakpajalo’ob ti’al u béeytal u yúuchul meyaje’, unaj u yantal ti’ob k’a’anan yéetel no’oja’an meyajo’ob ti’al u páajtal u beetiko’ob its’at, chéen ba’axe’ ku p’áatalo’ob tséelil tumen “chéen tuusil meyaj yaan yéetel ku yáanta’al chéen wa jaytúulo’obi’”. 
Unaj u múuchul máak ti’al meyaj 
Beeyxan máax jo’olbesik xan u mola’ayil El Cuarto Rojo Teatro, tu ya’alaje’ leti’e aj-beet balts’am máaxo’ob unaj u jach ts’aatáantiko’ob bix yanik ba’al yéetel le je’ela’, tumen ichilo’obe’ ku ketikubáajo’ob, ku paklan a’aliko’ob ba’al ichilo’ob, yéetel ku nup’ikubáajo’ob chéen ichil jaytúulo’ob. 
“Ma’ múul yanik máaxo’ob beetik balts’am wey Yucatáne’. Ma’ in k’áat in tukult wa its’at tu’ux ku k’a’abéetchajal u múul yantal máak, u kóojsikubáaj máak, u paklan biinsikubáaj máake’, ma’ táan u páajtal u kaxtik bej ti’al u múul xíimbal máaxo’ob beetik yéetel máaxo’ob kuxtatik”, tu ya’alaj. 
Beey túuno’, Ana Barahona Ceballos, máax táantik u ts’o’oksik u xookil balts’ame’, tu ya’alaj xan óoli’ beey u tukultik ba’alo’, tumen yóok’lal pak’be’en k’oja’an yanchaje’, ma’ béeychaj u beeta’al jayp’éel meyajo’ob tukulta’an ka’achi’, tu’ux yaan u náajali’, le beetike’ tu kaxtaj ba’al u beetej. Leti’e tu ya’alaje’ ti’al uchan tojkíinsa’al óotsil bej yaan beorae’, unaj u tukulta’al u ka’ansa’al yéetel u péektsilta’al miatsil ich paalalo’ob, ti’al u taaktal u bino’ob cha’an balts’am kéen nuukak máak, ti’al xan u kanik u bo’otik u cha’ano’ob. 
Pie: Ajbeet balts’amo’obe’, ma’ táan u náajalo’ob je’el bix unaje’, mix xan táan u yantal seguróo ti’obi’, ts’o’okole’ ba’ax úuch yéetel pak’be’en k’oja’ane’ tu beetaj u asab talamchajal ba’al. Leti’obe’ ku tukultiko’obe’ yaan ba’al je’el u yutstal u beeta’al ti’al u ma’alobkúunsa’al bix yaniko’ob ti’ meyaj ku beetiko’obi’."
29/03/2021,La Jornada Maya,Sasil Sánchez Chan,"Tulum, Quintana Roo","Ts’o’ok u káajal xaak’al yóok’ol u ajkanan kaajilo’ob Tulum, úuchik u kíinsa’al ko’olel tumen máan u muuk’il u pe’ets’el","Miguel Améndola
Úuchik u jach táaj je’ets’el u muuk’il juntúul u ajkanan kaajil Policía Quintana Roo ti’al u ma’achal juntúul ko’olel tu chan múuch’kajtalil Tumbenkah, tu méek’tankaajil Tulume’, máan u k’abo’ob yéetele tak ka’aj kíimij. Le beetike’ u éetajilo’ob yéetel u láak’o’obe’ tu páayt’antajo’ob máak ti’ reedes sosiiales ti’al u líik’sik u t’aano’ob tu ye’esamenil le domingo máanika’. 
Beyxan, Comisión de los Derechos Humanos del Estado de Quintana Roo, yóok’lal meyaj ku beetik yéetel Tercera Visitaduría General, tu jóok’saj jump’éel k’eeyaj, úuchik “u k’i’itpajal ti’ jejeláas kúuchilo’ob k’a’aytik péektsilo’ob te’e kaaje’” ts’íibo’ob, oochelo’ob yéeel cha’ano’ob “tu’ux ku yila’al bix úuchik u kíimil le ko’olelo’, tu k’ab u ajkanan kaajilo’ob Tulum, úuchik u lúubsiko’ob yóok’ol bej”.  
 
 
K’eeyaje’ jéets’ ti’ ju’un ts’a’ab u xookolil VA/TUL/014/03/2021, úuchik u loobilta’al páajtalil yaan ti’ wíinik ti’al u kuxtal yéetel u jeelo’ob bíin je’ets’ek loobilta’abe’, ti’al u páajtal u káajal u beeta’al xaak’alilo’ob yóok’lal ba’ax beeta’ab wa ba’ax ma’ beeta’ab tumen u meyajnáalilo’ob Dirección General de Seguridad Pública y Tránsito de Tulum, tumen yóok’lal bix úuchik u yúuchul ba’ale’, ma’ xan wa loobilta’ab u páajtalilo’ob wíiniki’. 
Beey túuno’, Fiscalía General del Estado (FGE) ti’ u noj lu’umil Quintana Roo tu ts’áaj k’ajóoltbile’, ts’o’ok u káajal u meyajtik u tsoolju’unil xaak’al “yaan ba’al u yil yéetel péech’óol kíinsaj beeta’ab yóok’ol juntúul wíinik ma’ k’a’ayta’an máaxi’, úuch tu taal u chíinil k’iin le sábado máanika’, tu méek’tankaajil Tulum"". 
Mola’aye’ tu ya’alaje’ u xak’alkaxanilo’ob Ministerio Públicoe’ ts’o’ok u much’iko’ob u t’aan kantúul u ajmeyajnáalo’ob kanan kaajj -óoxtúul xiib yéetel juntúul ko’olel- ti’ u méek’tankaajil Tulum. Xak’alkaxansi’ipilo’obe’ táan u máan u laj monla’anto’ob chíikulalo’ob yéetel je’el ba’axak ka u ye’es wa ba’ax yóok’lal ba’ax úuchij, ti’al u táakbesa’al ichil u tsoolju’unil xaak’al, tumen beyo’ yaan u páajtal u je’ets’el ba’ax si’ipil kun jets’bil tu yóok’lal.
Tu taal u chíinil k’iin le sábado máanika’, ajkanan kaajo’obe’ tu ts’aatáantajo’ob jump’éel tak pool beeta’ab yóok’lal juntúul wíinik táan u beetik xwo’okinil yóok’ol u bejil Faisán yéetel u nojbejil La Selva; ka’aj k’uch le ajkanan kaajo’obe’, tu lúubsajo’ob yéetel juntúul ti’ leti’obe’ tu ts’áaj u muuk’ yóok’ol le ko’olelo’; máax kíime’, juntúul xtáanxel lu’umil síij tu lu’umil El Salvador, 37 u ja’abil, k’ajóolta’ab beey Victoria N. 
 
 
Juntúul xkanan kaaj k’ajóolta’an beey Verónica N., leti’ máax pets’ yéetel u píix le ko’olel tu machajo’obo’, máax kex táan u yawtik ka’ach ma’ táan u béeytal u ch’a’ak u yiik’e’, ma’ jcha’abi’. Tu jo’oloj jayp’éel minuto’obe’ le ko’olelo’ sa’atij, ka’aj na’aksa’ab tu páatruyail 9276 Protección Civil, tu’ux je’ets’ kíimij. 
Ba’ale’, yaan xan uláak’ tsikbalil a’alike’, ma’ili’ bin k’uchuk ajkanan kaajo’obe’, le ko’olelo’ táan bin u p’uchikubáaj te’e koocheso’obo’, tak ka’aj lúubij.  
Yóok’lal túun ba’ax úuche’, káaj u páayt’anta’al kaaj ti’ reedes sosiialese’ ti’al u beeta’al xíimbal-líik’saj t’aan káaj las 5 tu taal u chíinil k’iin, le domingo máanika’, tu táankabil u páalasioil u méek’tankaajil Tulum. Tu kúuchil Facebooke’, Karen Yam hizo tu páayt’antaj kaaj “ti’al u líik’sik u t’aan yéetel u k’áatik ka je’ets’ek si’ipil yóok’ol máax luk’s u kuxtal le ko’olelo’”. 
U jo’olpóopil Tulume’, Víctor Mas Tah, tu ts’íibtaj le je’ela’: “kin yaj óoltik yéetel kin láak’intik u baatsil le ko’olel kíim jo’oljeak wey ti’ kkaaja’, tu’ux táakpaj jaytúul u ajkanan kaajilo’ob le kaaja’. Kin ts’áak je’el ba’axak u yáantajil mola’ay ka k’a’abéetchajake’, yéetel kin ts’áak tuláakal in wóol ti’al u je’ets’el si’ipil yóok’lal ba’ax úuchij, ti’al ma’ u p’áatal chéen beyo’”.  
Tu ya’alaje’, “le ba’alo’ob úucho’ ma’ táan u chíikbesik ku beeta’al tumen u mola’ayil, le beetik yaan kbeetik tuláakal ba’ax k’a’abéet ti’al u je’ets’el máax beetej. Máaxo’ob táakpaje’ ts’o’ok u ma’achalo’ob. Yaan kk’uchul tu xuulil ba’ax úuchij”.
Xak'alutskíinsa'an tumen: Sasil Sánchez Chan"
29/03/2021,La Jornada Maya,Desconocido,"Mérida, Yucatán",Ji’ijit’ domingos,"Ikil kaláanta’ab jaytúul máak táakpaje’, najil k’uj tu beetaj tu ka’atéen ja’abile’, ba’ax chíikbesik u ts’o’okol u k’iinil Vigilia, ti’al beyo’, u káajal Semana Santa. Le beetike’ tu páayt’antaj máaxo’ob oksaj óoltik mola’ate’ ti’al ma’ u seten múuch’ul máak te’e najil k’ujo’obo’."
30/03/2021,Joana Maldonado,Sasil Sánchez Chan,"Chetumal, Quintana Roo","Ma’ chuka’an kaambal yaan yóok’lal U Páajtalilo’ob Wíiniki’, leti’ u moots talamil","“Wa ma’ kaambanaja’anech tu beele’, ka k’a’alal, ma’ táan a kaxtik ba’ax a beetej, ma’ a wojel ba’ax unaj u beetik juntúul ajkanan kaaji’, yéetel tu yáamile’ ka p’atik nu’uk jets’a’an ti’al a k’a’abéetkunsa’al muuk’, ts’o’okole’, máaxo’ob pets’ ko’olele’ ajkanan kaajo’ob kaláantik u máan kisbuutso’ob te’e kaajo’, ma’ u meyajo’ob ka’ach u máano’ob kanan máaki’, ma’ ka’ansano’ob u ti’al”, beey úuchik u ya’alik “Mary”, juntúul máax beetik ka’ach u xkanan kaajil tu méek’tankaajil Tulum, úuchik u t’aan yóok’lal Victoria, ko’olel kíim tu k’ab ajkanan kaajo’ob.
 
 
Kex walkil ka’ap’éel ja’abo’ob paachile’, Marye’ tu k’ubaj u ju’unil ti’al u béeytal u p’atik u meyaj tu táan Policía Municipal, tumen ma’ táan u chúukbesa’al páajtalil yaan ti’ yóok’lal u meyaj, ba’ale’ beyxan tumen ka’aj k’úuche’, máax táan ka’ach u beetik u jo’olpóopil le mola’ay tak le lunes máaniko’, Nesguer Ignacio Vicencio Méndez, ma’ tu chíimpoltaj u ka’a jaatisl meyaj yaan te’elo’, yáaxe’ tu’ux ku kaláanta’al kaaj yéetel uláak’e’ le ku kaláantik u máan kisbuuts’o’ob.
Leti’e’ ku tukultike’, ajkanan kaajo’ob kaláantik u máan kisbuuts’o’obe’ ma’ unaj ka’ach u táakbesikubáajo’ob ti’ ba’alob beya’, tumen mix ka’ansano’ob ti’al u beetiko’obi’; ba’ale’, ku ya’alike’, tumen mina’an xan u yuuumil u beeta’al le meyajo’, máaxo’ob jo’olbesik mola’aye’ ku yantal u chúukbesiko’ob u jatsilo’ob meyaj kex tumen ma’ kaambanaja’ano’obi’. 
“Tu Mola’ay Kananil Tulume’ mina’an u chúuka’an páajtalil máax ku meyajo’obi’, ma’ ma’alob xan u náajili’, chéen cinco mil 800 pesos ku náajalta’al lalaj kíinsenáa, kex tumen ojéela’an ko’oj u kuxtal máak Tulum; ts’o’okole’ wa ka k’oja’antale’ teech kan ilik bix ken a ts’akabáaj, le beetik beey u yúuchul ba’al, tak u nook’il meyaje’ leti’ob túuxtik beetik, beey u yila’al u jach óotsilil le mola’aya’”, tu ya’alaj. 
 Máax jo’olbesik Comisión de los Derechos Humanos tu lu’umil Quintana Roo, Marco Antonio Toh Euán, tu ya’alaje’, kex jump’éel winal paachile’, táakmuk’ta’ab meyaj ku beeta’al ti’al u ka’ansal te’e mola’aya’, u jejeláasil ba’alo’ob yaan u yil yéetel u páajtalil wíinik, ba’ale’ ba’ax úuche’ yaan ba’al u yil yéetel u jach p’íit óol yaan ti’al u ma’alobkúunsa’al meyaj ku beeta’al.
“Unaj u jach táaj kanik u beet u meyajo’ob yéetel u na’atiko’ob u k’a’ananil u beetiko’ob ba’al je’el bix jets’a’an no’ojan ti’al u páajtalil wíinike’, ets’kúunsa’an ti’ a’almajt’aan, ma’ chéen tumen teen jo’olbesik Derechos Humanos, tumen beey jets’a’an ti’ U Almejenil A’almajt’aan”, beey úuchik u ya’alik Marco Toh Euán. 
 Tu ya’alaj xane’, tu ja’abil 2020e’, u ma’achal máak chéen beyo’ tumen u mola’ayil ajkanan kaajile’, leti’e’ tu’ux asab yanchaj takpool tumen ma’ chíimpolta’ab u páajtalil wíiniki’.  
“K’a’anan, tumen mantats’ kt’aan yóok’lal máakalmáak u nu’ukil u beeta’al ba’al, je’el yéetel le ba’ax úucha’, tumen ka’aj ila’ab ts’o’ok u pe’ets’ele’ chéen unaj u biinsa’al ka’ach tu táan jo’olpóop, ba’ale’ tak walkila’ ma’ kk’am u tsol ju’uno’ob k’a’abéet, chéen ba’axe’ óol sáasil yanik ma’ patal ba’ax beeta’abi’”, tu ya’alaj.
Toh Euáne’ tu ya’alaj yóok’lal ba’ax úuch Tulume’, yaan u yila’al u je’ets’el k’eeyaj ti’al u yila’al u samal utskíinsa’al loobilaj beeta’ab.
Xak'alutskíinsa'an tumen: Sasil Sánchez Chan"
30/03/2021,La Jornada Maya,Sasil Sánchez Chan,"Playa del Carmen, Quintana Roo",Ko’olelo’ob ti’ QRooe’ tu líik’saj u t’aano’ob úuchik u kíinsa’al ko’olelo’ob te’e k’iino’oba’,"Rosario Ruiz, Ana Ramírez, Joana Maldonado
Úcuhik u kíinsa’al Victoria, Karla yéetel juntúul ko’olel ma’ ojéela’an máax tak walkila’, tu kaajil Cancúne’, yanchaj x-áaktibiistaob tu beetajo’ob páayt’aan ti’al u yantal líik’saj t’aan, tu’ux ka táakpajak chéen ko’olel, tu kaajilo’ob Cancún, Tulum yéetel Chetumal, le lunes máanika’, yéetel u t’aanil “Todas a la calle”.
Red Feminista Quintanarroense tu ts’áaj k’ajóoltbil ti’ reedes sosiiales:”kpáayt’aan ti’al klíik’sik kt’aan te’e lu’umila’. Yaan kjóok’ol tu bejilo’ob le kaaja’, yéetel yaan kbeetik jejeláas meyajo’ob ti’ lalaj méek’tankaajo’ob. Náats’kech ti’ múuch’kabil asab naats’ yaan tech yéetel mantats’ xak’alt u reedesil”. 
U kajnáalilo’ob Tulume’ jóok’o’ob yóok’ol bej ti’al u líik’sik u t’aano’ob yóok’lal ba’ax beeta’ab ti’ Victoria le sábado máanika’, tu k’ab ajkanan kaajo’ob.  Leti’e’ juntúul ko’olel síij tu kaajil El Salvador, 36 u ja’abil ka’achij yéetel ka’atúul u paalal yaan; yaan u ju’unil ti’ ti’al u páajtal u p’áatal kajtal México, ka tu yéeyaj Tulum, tu’ux pe’ets’ tumen kantúul ajkanan kaajo’ob.  
 
 
Juntúul ti’ leti’obe’, tu ts’áaj u píix tu paach, le beetik yanchaj u baakel káachij tak ka’aj kíimij. 
U múuch’kabil Colectivo Feminista Tulum tu k’áataj te’e xíimbal líik’saj t’aane’ ka je’ets’ek u si’ipil máax beetej; xíimbale’ káaj las 6 tu taal u yáak’abta’al, tu noj bejilo’ob Satélite yéetel Tulum, ts’o’okole’ k’ucho’ob tak tu páalasioil le kaajo’, yéetel tu k’aatajo’ob xan ka xu’ulsa’ak loobilaj ku beeta’al tumen ajkanan kaajo’ob.
 Yéetel líik’saj t’aan, k’aay yéetel ts’íibo’obe’, k’áata’ab tu kúuchil Fiscalía Fiscalía General de Justicia ti’ le lu’umo’, tumen máaxo’ob táaka’ano’ob ichil u múuch’kabil Marea Verde Quintana Roo, ka je’ets’ek u si’ipil máaxo’ob beet loobilaj ti’ le ko’olel kíinsa’ab tumen ajkanan kaajo’ob. Tu k’áatajo’ob ka xu’ulsa’al tuusil meyaj ku beeta’al, yéetel ka jach beeta’ak ba’ax k’a’abéet. 
Yanchaj ko’olel kíinsa’ab tu kaajil Holbox, Tulum yéetel Cancún te’e k’iino’oba’, le beetik, Marea Verde ku ya’alik: “ts’o’ok u na’akal k-óol”, tumen le lu’uma’ ma’ táan u beetik mixba’al yéetel óoli’ ba’ax u k’áat ti’ loobilaj yaan. 
Ka tu chukaj láas 5 tu taal u chíinil k’iine’ káaj u múuch’ul ko’olelo’ob táaka’ano’ob ti’ jejeláas múuch’kabilo’ob, máaxo’ob tu líik’saj u t’aano’ob aktáan u páalasioil le kaajo’, ti’al u k’áatiko’bo ka je’ets’ek u si’ipil máax kíins Karla, tu kaajil Holbox, beyxan Victoria, tu kaajil Tulum. 
Tu k’áatajo’ob ti’ u yóoxjaatsil meyaj jala’ach, ka chúukpajak u yóol u ka’ans u ajkanan kaajilo’ob Cancún yéetel Tulum, tumen jach ma’ patal ba’ax ku beetiko’obi’. Beyxan CIAM Cancúne’ tu ts’áaj k’ajóoltbil xan u t’aan, tumen jets’a’an Alerta de Violencia de Género walkil jo’op’éel ja’abo’ob paachile’, ti’al u yantal kuxtal ich xma’ loobilajil, ba’ale’ tak walkila’ ma’ béeyaki’.  
Xak'alutskíinsa'an tumen: Sasil Sánchez Chan"
30/03/2021,Afp,Sasil Sánchez Chan,"Minneapolis, Estados Unidos",Chíimpolta’ab Floyd ma’ili’ káajak p’iis óolal,"Máaxo’ob tu yaabiltajo’ob George Floyde’ xolajo’ob kex waxakp’éel minuto’ob yéetel 46 segundo’ob ti’al u chíimpolta’ab áafroestadunideense kíinsa’ab, úuchik u ku’upsa’al u yiik’ ka’aj pe’ets’ tumen juntúul sak ajkanan kaaj; u p’iis óolale’ káaj le lunes máanika’, tu kaajil Minneapolis.
 
 
Xak'alutskíinsa'an tumen: Sasil Sánchez Chan"
31/03/2021,A. Sasil Sánchez CH.,Sasil Sánchez Chan,"Mérida, Yucatán","Trans ko’olelo’ob ich máasewal kaajo’obe’, ka’atéen u péech’óolta’alo’ob","Trans ko’olelo’obe’ sijnáalo’ob ti’ máasewal kaajo’obe’ ka’atéen u péech’óolta’alo’ob. yáaxe’ tumen transo’ob, ts’o’okole’ tumen máasewalo’ob; le beetik mix táan u chíikpajalo’ob ich kaaj u yoksmaj tu tuukul chéen xiib wa ko’olel yaan ich kaaj, tumen te’e kaajo’obo’ láayli’ chika’an u muuk’il u yóol xiib, beey úuchik u ya’alik Beth Sua De Gyvez Gallegos, máax jo’olbesik Amaruss Guendanavanii Ixtepec A.C.
Ti’al u ja’abil 2019, u mola’ayil Comisión Nacional de Derechos Humanos (CNDH), tu jets’aje’, u lu’umil Yucatáne’ ti’ yaan ichil le lajunp’éel péetlu’umo’ob tu’ux asab ya’ab u péech’óolta’al máak chéen tumen máax uts tu yich, beyka’aj taak’in yaan, bix u búukinaj, máasewal yéetel ajmaaya t’aan, je’el bix xan tran ko’olel yaan ti’ máasewal kaako’ob, ba’ale’ chéen p’el u múuch’ul ka’ap’éel ti’ le ba’alo’oba’, ka’atéen xan u péech’óolta’alo’ob.
Arianne Kine’, 28 u ja’abil, ku t’anik maaya yéetel Halachó u kaajal, le beetik u ya’alik juntúul trans ko’olele’, noj ba’al ma’ chéen tu kaajal, beyxan táanxel tu’ux. Ko’olelo’ob je’el bix Ariannee’, ku péech’óolta’alo’ob ti’ noj kaajo’ob tumen máasewalo’ob.
Leti’e’ tu ya’alaje’, kex tumen paal ka’ache’, ku ta’akikubáaj ti’al u búukintik u nook’ u maama’, ts’o’okole’ ka’aj ila’ab ba’ax ku beetike’, yáax p’ekta’ab tumen u baatsil. “In maame’ juntúul ko’olel u jets’maj u moots ti’ kuxtal suuk u yantal, le beetik jach talamchaj ti’ u na’atiken. Úuchben tuukul yaan ich kaaj, le beetik k’aas u pakta’al ko’olel je’el bixo’one’”, tu tsikbaltaj.
 
 
Ti’ leti’e’ ken sáa jaytéen ts’o’ok u t’a’anal ti’al u táakpajal ti’ meyajo’ob yaan ba’al u yil yéetel u yoksaj óolta’al najil k’uj, ti’al u ‘k’exik u tuukul’ yéetel ti’al u súu tu yóol de xiib, ba’ale’ leti’e’ mix juntéen u éejentmaj u bini’
Trans ko’olel chíikbesik máaxo’ob tu kaajalo’obe’ ku péech’óolta’alo’ob tu kaajalo’ob. Ba’ale’ yaan máaxo’ob, je’el bix Alicia, síij tu kaajil Motule’, u seen a’alal ba’al ti’obe’ ku beetik u yantal u muuk’o’ob tu táan péech’óolal
29 u ja’abil walkila’, ts’o’okole’ láayli’ u k’a’ajsik u yuume’ jach talamachaj ti’ u na’atik máaxi’, tumen tu kaajale’, tuláakal xiibe’ unaj yaan u muuk’. “Ich kaaje’, kpéech’óolta’al tumen xiibo’ob yéetel ko’olelo’ob, mina’an mix ba’al u yil máaxo’obi’”.
Tu yóok’lale’, Beth Sua De Gyvez Gallegos, máax jo’olbesik Amaruss Guendanavanii Ixtepec A.C., máax ku péeksikubáaj tu lu’umil Oaxaca yéetel máax xan ku múul meyaj yéetel xyukatekail áaktibiistaob Muñeca Aguilar, de Comando Trans yéetel Abigail Trillo de Yucatrans, tu ya’alaje’ jach noj meyaj le ku beeta’al te’e máasewal kaajo’obo’ ti’al u chíikbesa’al trans máako’ob.
X-áaktibiistae’ ts’o’ok u meyaj ti’al u chíimpolta’al u páajtalil wíinik yaan ti’ trans ko’olelo’ob kaja’an ti’ máasewal kaajo’ob, tu tsolaje’, péech’óolale’ ku yantal tumen ku na’atale’ chéen xiib yéetel ko’olel yaan ich kaaj, le beetik xane’ jets’a’an ba’ax yéetel bix unaj u beetik tuláakal ba’al máak.
“Ich máaya kaajo’ob’e ku tukulta’ale’ xiibe’ leti’e’ máax unaj u beetik meyaj tu’ux ku k’a’abéetkunsa’al muuk’, ts’o’okole’ ko’olele’ chéen u meyajil ichnaj ku beetik”, tu ya’alaj. Ba’ale’ láayli’ te’e kaajo’obe’, trans ko’olelo’obe’ ku chuuyo’ob wa ku beetik meyaj k’abo’ob, ba’ale’ yaan tu’ux jach k’aalal u tuukul kaaje’, le beetik mix táan u cha’abal u beetiko’ob le meyajila’, ku p’a’atalo’ob paachil, le beetik chéen sexual meyaj ku béeytal u beetiko’ob.
CNDH ichil péetlu’umo’ob tu’ux asab ya’ab u péech’óolta’al máak, walkil óoxp’éel ja’abo’obe’, ti’ yaan Ciudad de México, Jalisco, Querétaro, Puebla, Veracruz, Hidalgo, Tabasco, Campeche, Quintana Roo yéetel Yucatán.
 
- Estudios revelan referencias homosexuales en cultura maya: Antropólogo
- Alejandra, primera mujer trans campechana en cambiar su documentación
- Yucatán tiene una deuda con la comunidad trans: Amelia Ojeda
- Cada día las personas se muestran tal y como son: Démian
- Solidaridad se declara amigable con la diversidad sexual
- Aranza, chica trans normalista, sin temor a prejuicios y transfobia
- Reconoce Rubí Narváez más espacios para personas trans en el deporte
- Organizaciones yucatecas conmemorarán Día Internacional de la Visibilidad Transgénero
- Hombres trans existen, pero son menos visibles: Haziel Echeverría
- Se nos debía la dignidad; siguen garantías en agenda: Noamhy Nieves
- Día Internacional de la Visibilidad Trans: Las infancias también
 
Xak'alutskíinsa'an tumen: Sasil Sánchez Chan"
31/03/2021,Itzel Chan,Sasil Sánchez Chan,"Mérida, Yucatán",Ku náachtal u meyaj Red de Acompañamiento ti’al ko’olel ikil u kaláanta’al ma’ u yantal loobilaj tu kaajil Saki’,"Ch’a’ab u moots Red de Acompañamiento ti’al ko’olel ku meyaj tu noj kaajil Jo’ ti’al u beeta’al uláak’ jump’éel tu kaajil Saki’, ba’ale’ le je’ela’ yaan u meyaj xan ich maaya t’aan, ti’al beyo’ u páajtal u paklan kaláantikubáaj ko’olel ka’alikil u xíimbal yóok’ol bej.
Meyaj ku beeta’al tu lu’umil Yucatáne’, jo’olbesa’an tumen x-áaktibiistáa Milka Abril Rodríguez; leti’e’ tu je’ek’abtaj u múuch’il Facebook yéetel WhatsApp ti’al u páajtal u ts’áak k’ajóoltbil tumen máaxo’ob ku táakpajalo’obe’, ba’ax bejil ku biinsiko’ob, ti’al beyo’ u yu’ubal táan u láak’inta’alo’ob kex ich kaaj ku máano’ob.
Beey túuno’, wa ku yantal máax ku yu’ubik saajakile’ ku páajtal u ya’alik te’e múuch’o’obo’, ti’al beyo’ máaxo’ob naats’ yaniko’ob ti’e’ je’el u yáantajo’obe’, tak kéen k’ujsa’ak tu’ux ku bin.
U tuukulil múuch’meyaje’ síij tu péetlu’umil Veracruz tu ja’abil 2019, tumen múuch’kabilo’obe’ tu ch’a’ajo’ob le tuukula’ ti’al u paklan kaláantikubáajo’ob. Milkae’ ku ya’alike’, yéetel meyaj ku beetiko’obe’, kex yaan ko’olel ts’o’ok u yáak’abtal kéen jóok’ok tu meyaje’, yaan máax kaláantik u bin.
Yóok’lal utsil ba’alo’ob jok’a’an ti’ le meyaja’, beeta’ab túun uláak’ jump’éel tu kaajil Saki’. Tu yóok’lale’, Candelaria May, máax jo’olbesik u kúuchil Centro Cultural y de Derechos Humanos “Casa Colibrí”, tu ya’alaj te’e kaajo’, yaan ko’olel u ya’almaj ku ch’a’apachta’al kéen xíimbalnak ich kaaj.
“Tch’a’aj u t’aanil yéetel tjets’aje’ yaan kbeetik u múuch’il WhatsApp ti’al u kaláanta’al ko’olel”, tu ya’alaj. Ti’al u táakpajal máak ichile’, ku k’áata’al jump’éel u yoochel le ko’olelo’, ti’al u yojéelta’al máaxo’ob táaka’ani’.
“Meyaj táan u beeta’ale’, ku chíikbesik ko’olele’ táan u jeel líik’ilo’ob, táan kpaklan ilikbáaj yéetel táan kláak’intikbáaj”, tu ya’alaj. Yóok’lal túun le meyaja’, te’e múuch’il ts’o’ok u beeta’alo’ chéen ich maaya kun úuchul t’aani’, tumen maaya ko’olel kun jo’olbesik xan.
“Táan kjeel ts’íibtik k’ajla’ay yaan te’e lak’ina’. Táan kch’a’ak u moots meyaj beeta’al ichil Red de Acompañamiento de Mérida, máax yéetel táan kmúul meyaj, ti’al xan u yila’al ka yanak jump’éel Centro Cultural y de Derechos Humanos ‘Casa Colibrí’, ti’ tuláakal méek’tankaajo’ob, ti’al u yutsil ko’olel”, tu ya’alaj.
Xak'alutskíinsa'an tumen: Sasil Sánchez Chan"
31/03/2021,Jairo Magaña,Sasil Sánchez Chan,San Francisco de Campeche,"Jump’éel u k’iinil Cachitose’, jump’éel u k’iinil Spa: Antonio Cach, máax táaka’an ichil Alianza Peninsular para el Turismo Comunitario","Los Cachitose’ 15 minutos náach yanik te’e noj kaajo’, tu bejil u biinbal máak Chiná-Uayamón, leti’e k’áax yaan u xookil 3, yóok’ol u bejil San Francisco Uxmal; jump’éel ti’ u waxakp’éel múuch’ilo’ob k’amik ajxíinximbal máako’ob yaan te’e péetlu’umo’, máaxo’ob beetik Alianza Peninsular para el Turismo Comunitario (APTC). Te’elo’ yaan tu’ux u p’ata’al 20 u p’éel kisbuuts’o’ob, ka’ap’éel pisiináa ti’al u yúuchul báab, u kaampoil u báaxta’al kóocha’ak’ wóolis, kúuchil ti’al u ch’a’abal oochelo’ob, kúuchil ti’al janal, u jaats k’áaxil tu’ux yaan xíiwo’ob yéetel che’ob, ichil uláak’ ba’alo’ob.  
Xak'alutskíinsa'an tumen: Sasil Sánchez Chan"
05/04/2021,La Jornada Maya,Sasil Sánchez Chan,"Playa del Carmen, Quintana Roo",Tu jáal ja’ilo’ob Quintana Rooe’ ma’ sajak máak ti’ u pak’be’en k’oja’anil Covid-19,"Rosario Ruiz / Miguel Améndola / Joana Maldonado
Táan Semana Santa, le beetik te’e k’iino’oba’ ku yantal xan u chan k’iinilo’ob je’elil yéetel k’a’anan k’iino’ob ti’al máaxo’ob beetik u meyajil u k’a’amal ajxíinximbal máako’ob tu lu’umil Quintana Roo, ts’o’okole’ kex tumen ma’ táan u jach chu’upul je’el bix ku yúuchul ti’ uláak’ ja’abo’obe’, láayli’ u yila’al u k’uchul máaki’, u ya’abile’ ku bin jáal ja’ yéetel ku kóojol tu áaeropueertoil Cancún. Ba’ale’ láayli’ jump’éelili’ t’aan yane’: u ts’áak máak u pixchi’ yéetel u chan náachtal máak ti’ uláak’, kex ma’ ya’ab máax beetik je’el bix unaje’.  
Tu áaeropueertoil Cancúne’ láayli’ u seten k’a’amal ya’abach ajxíinximbal máako’ob, ts’o’okole’ ichil u k’iinilo’ob Semana Santae’ ta’aytak u náakal 500 u téenal u k’a’amal yéetel jáayal péepen k’áak’. Le beetike’, táan xan u beeta’al u nu’ukbesajil Cancún Safe, ti’ le je’ela’ ku kaxta’al u ts’a’abal u yojéelt ti’ je’el máaxak ka k’uchuke’, yéetel u yáantajil jump’éel koodigóo QR, jejeláas ba’al unaj u beetik ti’al u kaláantikubáaj, ts’o’okole’ ku páajtal u yila’al ich inglés yéetel káastelan t’aan.
 
 
Tak le 31 ti’ marzo máanika’ u mola’ayil Secretaría de Turismo de Quintana Roo (Sedetur) tu ts’áaj k’ajóoltbile’, te’e lu’umo’ yaan 112 mil 850 u túul ajxíinximbal máako’obi’, jats’a’ano’ob beya’: 63.2% ti’ yaan Cancún; Riviera Maya, 38.7; Cozumel, 53.2 yéetel Costa Maya, 29.8%.
Tu baantail tu’ux yaan u otelilo’ob Cancúne’ láayli’ u jach yantal k’iimbesjile’. Ts’a’ab u kúuchil ti’al u beeta’al u pruuebail Covid yéetel u yóox jaatsil meyaj jala’achile’ tu páayt’antaj kaaj ti’al ma’ u seen múuch’ikubáaj, ba’ale’ u náachtal máak ti’ uláak’e ts’o’ok u tu’ubsa’al. Ti’ reedes sosiialese’ na’aksa’an cha’ano’ob táabsa’an Punta Cancún tu’ux ku yila’al jach chochobkil yanik; ku yila’al yaan táankelemo’ob ku páa’tik u yokol ti’ kúuchilo’ob óok’ot wa táan u yóok’oto’ob te’e bejo’obo’.  
Ichil le ukp’éel kúuchilo’ob yaan ti’al u báaxtik ja’ máak tu kaajil Cancúne’, ma’ táan u cha’abal u máan máak wa ma’ táan u beetik ba’ax jets’a’an ti’al u yokol máaki’. “Ma’ táan u páajtal u chu’upul mix u píitmánasik tu 60 por siientoilm le beetike’ yaan u fiiltroil u yokol máak yéetel u jóok’ol, ti’al beyo’ u páajtal u jach ila’al bix u yantal máaki’. Tuláakal máake’ unaj u ts’áak u jeel yéetel yaan xan u kúuchil u ts’a’abal pixchi’ ma’ táan u k’a’abéetkunsa’al”, beey úuchik u ya’alik Vagner Elbiorn Vega, máax jo’olbesik Zona Federal Marítimo Terrestre (Zofemat) ti’ u kaajil Benito Juárez.
Playa del Carmen túune’, yaan tu’ux mina’an mix jeel áantibakterial, ts’o’okole’ u ajmeyajilo’ob Zofemate’ chéen ku k’áatiko’ob ti’ máak ka bin u ts’áaj u pixchi’, ba’ale’ u ya’abile’, ku luk’sik p’el u máani’.  
Tulum xane’, ma’ yanchaj mix jump’éel fiiltroi’ ti’al u yokol máaki’. Ti’ xíimbalil beetchaje’, ila’ab u máan ya’abach ajxíinxinbal máak tiu jáal ja’ilo’ob Parque Nacional Tulum (PNT) yéetel Punta Piedra. 
Ka’alikil Bacalar yéetel Mahahual, ma’ tu píitmáansaj u chochobkil cha’abani’. U múuch’kabil Asociación de Hoteles y Moteles ti’ u noojolil le lu’umo’ tu ts’áaj k’ajóoltbile’, mu’uk’ankúunsa’ab meyaj ku beeta’al ti’al u kaláanta’al máak ti’ u k’oja’anil Covid-19. Ts’o’okole’ ojéelta’ab yanchaj tu’ux ma’ chíimpolta’ab u nu’ukbesajilo’ob jets’a’an ti’al u kaláanta’al máak, je’el bix tu éejidal ja’il Bacalar. 
Xak'alutskíinsa'an tumen: Sasil Sánchez Chan"
05/04/2021,Itzel Chan,Sasil Sánchez Chan,"Mérida, Yucatán","Beeta’ab u múuch’kabil María Uicab, ti’al u chíimpolta’al maaya ko’olel","Múuch’kabilo’ob yéetel kajnáalo’ob ti’ u méek’tankaajilo’ob Tulum yéetel Felipe Carrillo Puertoe’ tu jéets’betajo’ob te’e k’iino’oba’ u múuch’kabil Colectivo de Revaloración de las Mujeres Mayas “María Uicab 2021“, ikil u kaxtiko’ob u beetiko’ob u yáax péeksajil ti’al u k’ajóolta’al miatsil maaya kuxa’an te’e k’iino’oba’, ti’al u chíimpolta’al yéetel u mu’uk’ankúunsa’al jo’olbesaj meyajil ku taal u beeta’al tumen maaya ko’olel te’e k’iino’oba’.  
Péeksajil meyaje’ ku táakbesik jump’éel ka’anal xook ti’ kúuchilo’ob je’el bix Universidad Intercultural Maya de Quintana Roo (Uimqroo); beyxan yaan u yantal tsikbalo’ob yóok’lal u kuxtal maaya ko’olel te’e k’iino’oba’; tse’eko’ob yóok’lal Tulum, Aj Muken Kab, u k’a’ananil Xunan Kab yéetel bix táakpaja’an maaya ko’olel ti’ u jejeláasil ba’atel ucha’an tu k’ajla’ayil le lu’uma’.   
 
 
Beyxan, táan u tukulta’al u péektsilta’al ketlamo’ob, e’esajilo’ob yéetel xan u chíimpolta’al maaya ko’olelo’ob; yaan u yila’al u kaxta’al táakbesa’al, ichil u yóox jaats meyajil jala’ache’ u k’aaba’ María Uicab ti’al u páajtal u ts’a’abal xan Congreso del Estado, yéetel u k’u’ubul jump’éel chíimpolal ti’ maaya ko’olel beetik k’a’anan ba’alo’ob yóok’lal maitsil.  
Ti’ jump’éel k’a’aytajil tsikbal beeta’abe’, táakpaj Marisol Berlín Villafaña, máax jo’olbesik u múuch’kabil Academia de la Lengua y Cultura Maya de Quintana Roo; Virgilio Gómez Morales, u kajnáalil Tulum yéetel Ángela Gil, x-its’at ko’olel yéetel xpéektsil meyaj Tulum, máaxo’ob tu ya’alaje’, tu winalil marzoe’ betchaj ka’ap’éel tsikbalo’ob, jump’éel tsikbal beeta’ab tumen u ajtsikbal k’ajla’ayil Carrillo Puerto, Mario Chan, yóok’lal u yuumil cruuso’ob, beeta’ab tumen Hilaria Nahuat yéetel uláak’ jump’éel beeta’ab tumen jts’íib Juan de la Cruz Puc.
Tu winalil abril yéetel mayoe’ meyajo’ob yaan u beeta’al tumen múuch’kabile’, leti’ u ts’áak u k’ajóolt ti’ xch’úupalale’ máax María Uicab, ti’al u t’aalal tu tuukulo’obe’ u k’a’ananil mu’uk’a’an yéetel xjo’olbesaj ko’olelo’ob, ti’al túun beyo’ u páajtal u táakpajalo’ob ti’ utsil meyajo’ob ti’al kaaj. Tu kaajil Tulume’, xka’ansaj María Luisa Villarreal yaan u péektsiltik xook ikil yaan u máan u k’iinil áanalte’ob yéetel u páajtalil yaan ti’ u yuumil ts’íibo’ob. Tu kaajil Carrillo Puertoe’, Cecilía Kay Nicté Chablé yéetel Deira Jiménez Balame’ yaan u ts’áako’ob ka’ap’éel kaambalxooko’ob ti’al u yantal u muuk’il u yóol xch’úupalal.  
Ichil múuch’kabile’ táakpaja’an uláak’o’ob je’el bix: Casa Itzamná, Academia de la Lengua y Cultura Maya de Quintana Roo, Coordinadora Nacional de Mujeres Indígenas, organización artesanal Lool Chuuy, Red de Mujeres Lool Chulte´, u kúuchil xook El Principito de Tulum y Ceiba, club de Leonas.
Xak'alutskíinsa'an tumen: Sasil Sánchez Chan"
05/04/2021,Afp,Sasil Sánchez Chan,"Mérida, Yucatán",Xíimbalkunsa’ab tikin wíinkilal bak’a’an tu bejilo’ob El Cairo,"Ichil xíimbal e’esajil k’aaba’inta’ab Desfile Dorado, máansa’ab u reestosil ajawo’ob Antigua Egipto, je’el bix Seqenenre Taa yéetel Ramsés IX, ti’al u biinsa’alo’ob tu túumben kúuchil tu’ux kun kajtalo’ob. U beelo’obe’ káaj tu k’íiwikil Tahrir tak ka’aj k’uch tu kúuchil NMEC. Yaan u páajtal u cha’anta’al tumen kaaj, tak tu k’iinil 18 ti’ abril.
 
 
Xak'alutskíinsa'an tumen: Sasil Sánchez Chan"
06/04/2021,Itzel Chan,Sasil Sánchez Chan,"Mérida, Yucatán",Tu lu’umil Yucatáne’ ts’o’ok u báakunarta’al Covid-19 ti’ u 18 por siientoil ti’ tuláakal kajnáalo’ob yaan,"Úuchik u je’ets’el bix u nu’ukul kéen ts’a’abak u báakunail Covid-19 ti’ u kaajnáalilo’ob Yucatáne’, ojéela’an tak walkila’ ts’o’ok u ts’a’abal kex ti’ u 18.38 por siientoil u kajnáalilo’ob le lu’uma’. 
Ichil ba’ax ts’a’ab k’ajóoltbil tumen Instituto Nacional de Estadística y Geografía (Inegi), tu noj lu’umil Yucatáne’ yaan kex 2 miyoonesil 320 mil 898 u túul máako’ob, ts’o’okole’ ti’ tuláakal le je’elo’oba’, ts’o’ok u ts’a’abal u báakunae’ kex ti’ 426 mil 614 u túul máak, u ya’abil ti’ leti’obe’, nojoch máako’ob.  
 
 
U mola’ayil Secretaría de Salud ti’ le noj lu’uma’, tu ya’alaje’ yaan méek’tankaajo’ob tu’ux jach ts’o’ok ts’a’abal ti’ tuláakal u kajnáalo’obi’.  
Beey a’alanil ts’o’ok u yúuchul Acanceh, Akil, Buctzotz, Chichimilá, Espita, Hunucmá, Izamal, Kanasín, Peto, Progreso, San Felipe, Temozón, Tekax, Ticul, Tinum, Tizimín yéetel Tixkokob.
Ti’ le méek’tankaajo’oba’, yaane’ jach ya’ab u kajnáalilo’ob yaan, je’el bix Acanceh, Hunucmá, Izamal, Kanasín, Peto, Progreso, Tekax, Ticul, Tizimín yéetel Tixkokob, tu’ux wa ka láaj mu’uchuk u máakil le kaajo’obe’, ku náakal 289 mil 185 u túul kajnáalo’ob. 
U Jala’achil u Lu’umil Yucatáne’ ts’o’ok u k’a’aytike’, yaan u k’uchul uláak’ u báakunail Covid-19; ti’ le ts’ook k’uch tu k’iinil 4 ti’ abrile’, k’a’am tu ts’ooke’, 144 mil 760 u p’éel báakuna. 
Ti’ tuláakal le ts’o’ok u k’uchule’, 129 mil 600 u p’éel báakunae’ yaan u k’a’abéetkunsa’al ti’al u ts’a’abal ti’ u nojoch máakilo’ob tu noj kaajil Jo’, ts’o’okole’ le uláak’ 15 mil 160 kun p’áatale’ u ti’al u ts’a’abal u ka’a jaatsil unaj u ts’a’abal ti’ u nojoch máakilo’ob yaan ti’ méek’tankaajo’ob, ba’ale’ tu’ux bíin yáax ts’a’abake’ yaan u k’a’aytal te’e k’iino’oba’. Uláak’ méekt’ankaajo’ob tu’ux láayli’ ts’o’ok u chíikpajal chan yaan máaxo’ob ts’o’ok u ts’a’abal báakunae’, leti’ le je’elo’oba’: Dzidzantún, Seyé, Celestún, Hoctún,  Cenotillo, Muxupip yéetel Tekit, tumen ts’o’ok u ts’a’abal 80 por siientoil ti’ kajnáalo’ob yano’ob te’elo’.  
Ka’alikile’, yaan xan uláak’ méekt’ankaajo’ob tu’ux ts’o’ok u náakalo’ob tak tu 40 por siientoil u ts’a’abal, je’el bix Opichén yéetel Chemax.
Beyxan ti’al u yáax k’iinil abrile’, k’uch uláak’ ocho mil 190 u p’éel báakunao’ob ti’al u ts’a’abal u ka’a jaatsil unaj u yantal ti’ u ajmeyajilo’ob toj óolal yéetel u nojcoh máakilo’ob u méek’tankaajilo’ob Yucatán.  
Le lunes 29 ti’ marzo máaniko’, k’uch xan 11 mil 740 u p’éel báakunao’ob, láayli’ xan yaan u k’a’abéetkunsa’al ti’al u nojoch máakil u méek’tankaajilo’ob le lu’uma’.
Beyxan le lunes 4 ti’ abril máanika’, u jo’opóopil u noj kaajil Jo’, Renán Barrera Concha, tu k’a’aytaj táan u láaj lik’sa’an ba’al ti’al u páajtal u káajal u ts’a’abal báakuna tu nojoch máakilo’ob le kaaja’, ti’ le p’is k’iinil ts’o’ok u yokola’. 
 U ti’al túun u béeytale’, yaan u ts’a’abal 16 u p’éel kúuchilo’ob ti’ jejeláas tu’uxo’ob ti’ le noj kaaja’, ti’al beyo’, ikil u yáalkab lajka’p’éel k’iino’obe’, u ts’a’abal báakuna’ ti’ kaaj, tumen tsoolil kéen ts’a’abak yóok’lal ba’ax k’iin ku máan u k’iin u k’aaba’ máak. 
Ti’al u páajtal u ts’a’abal báakunae’, nojoch máake’ unaj u bino’ob te’e kúuchil kun ts’a’abile’, yéetel unaj u ye’esiko’ob jump’éel u chíikul ju’unil je’el bix kréedensiaal INE wa Clave Única de Registro de Población (CURP).
 
Yéetel u t’aanil jala’acho’ob tu lu’umil Méxicoe’, yanchaj u je’elsa’al u ts’a’abal báakuna’ yóok’lal jayp’éel k’iino’ob, ti’ bolonp’éel méek’tankaajo’ob tu lu’umil Yucatán. Beey tu ts’áaj k’ajóoltbil u meyajnáalil Bienestar, oaquín Díaz Mena, ti’ reedes sosiiales. 
Kex ma’ jtso’ol ba’axtene’, Díaz Menae’ tu ya’alaje’ yaan ma’ táan u ts’a’abal tu méek’tankaajil: Muna, Halachó, Teabo, Yaxcabá, Tecoh, Tzucacab, Dzitás, Sucilá yéetel Sotuta. Tak 7 ti’ abril kéen ch’a’ajolta’ak. 
Xak'alutskíinsa'an tumen: Sasil Sánchez Chan"
06/04/2021,La Jornada Maya,Sasil Sánchez Chan,Ciudad de México,"Ti’ wiits yaan Martee’ yaan u ts’a’abal u k’aaba’ Rafael Navarro, mexikanoil jxak’al xook","Junmúuch’ u ajxak’al xookilo’ob yéetel íinjenieroilo’ob NASAe’, táan u meyajo’ob yéetel Curiosity, jump’éel robot ku máan xaak’al tu yóok’kabil Marte. Walkila’, ts’o’ok u je’ets’ele’ ti’ wiits yaan tu xamanlak’inil u kraateril Galee’, yaan u ts’a’abal u k’aaba’ Rafael Navarro, ti’al u chíimpolta’al u jxak’al xook kíim ma’ seen úuchaki’, úuchik u jo’olbesik u beeta’al Sample Analysis at Mars, kúuchil xaak’al séeba’an u péeksa’ale’, tumen k’a’anan ba’al ti’al tuláakal ba’ax ts’o’ok u kaxta’al te’elo’ tak walkila’.
 
 
Xak'alutskíinsa'an tumen: Sasil Sánchez Chan"
07/04/2021,Itzel Chan,Sasil Sánchez Chan,"Mérida, Yucatán",X-áaktibiistae’ tu beetaj takpool ti’al u tse’elel máax ma’ unaj u ketikubáaj ti’ báaxalkuch tu’ux unaj yaan máasewal máaki’,"U xchíikbesajil u máasewal kaajilo’ob Yucatán, María Candelaria May Novelo, bin tak tu mola’ayil Instituto Nacional Electoral (INE) ti’al u kaxtik ka tse’elek u báaxalkuuchil yóok’lal Diputación Federal ti’al u Yáax Jatsaljaatsil, tu’ux táaka’an Liborio Vidal Aguilar yéetel Alpha Tavera, máax tu takpoltajo’ob tumen táan u ch’a’ak kúuchilo’ob unaj u ch’a’abal tumen maaya máako’ob.
 Yéetel u táakmuk’tajil Agenda de las Mujeres por la Igualdad Sustantiva en Yucatán (Amisy), May Noveloe’ bin te’e martes máanika’, tu kúuchil INE yaan tu méek’tankaajil Saki’, beyxan ti’ u kúuchil le mola’ay yaan ti’ u lu’umil Yucatan, p’aatal tu noj kaajil Jo’, ti’al u k’ubuk ju’un ku k’áata’al ti’al u páajtal u jéets’el takpool ku beetik. May Noveloe’ táan u kaxtik ka tse’elek u báaxalkuuch le máako’oba’; u yáax jatsaljaatsil yéeybale’ ti’ yaan tu kaajil Saki’. 
“Binen ti’al in k’ubik u ju’unil ti’al in beetik u takpoolil yóok’ol máaxo’ob táan u táakpajalo’ob tu’ux ma’ unaji’; tu yáax jatsaljaatsil yéeybale’ unaj yaan juntúul maaya ko’olel, ts’o’okole’ unaj xan u chíimpolta’al u kéet yantal ich yéeyajile’, xiib yéetel ko’olel, le beetike’ unaj ko’olel máax yaan te’elo’”, beey úuchik u tsolik Candelaria. Ikil u táakpajal máako’ob ma’ táan u chíikbesiko’ob maaya kaaje’, Maria Candelariae’ tu jets’aj u beetik takpool yéetel u yáantajil óoxtúul uláak’ máak, máaxo’ob chíikbesik u kajnáalilo’ob Saki’. 
“Yéetel le báaxalkuucho’oba’, ya’abach máak táan u p’a’asta’al yéetel táan u loobilta’al, tumen chéen ka’aj a’alabe’ leti’ máax kun báaxalo’obo’, le beetik k’a’anan u beeta’al takpool ti’al ka tse’eleko’obi’”, tu ya’alaj. Ju’un tu k’ubaj tu mola’ayil INEe’ beeta’ab yéetel u yáantajil u áabogadoilo’ob suuk u meyajtiko’ob ba’al yaan u yil yéetel u kaláanta’al u páajtalil wíiniko’ob yaan ti’ maaya kaajo’ob. 
 
 
“Máako’ob yano’ob ti’ táanxel péetlu’um ku yáantajo’ob; le je’ela’ chéen u chíikulil éet óol ichil kaajo’ob, tumen u yojelo’ob ba’ax u páajtalil máasewal kaajo’ob, le beetik áantajnajo’ob, ti’al u yutsil maaya kaaj”, tu ya’alaj. Beyxan x-áaktibistae’ tu ya’alaje’, ti’ u múuch’kab almejenil Acción Nacional (PAN) yéetel Movimiento de Regeneración Nacional (Morena) yaan máasewal máako’ob je’el u páajtal u chíikbesik u kajnáailo’ob le baanta je’ela’. 
Ts’o’okole’, sáasil úuchik u p’atike’ ma’ tumen wa u p’éek ka báaxalkuuchnak le máako’oba’, u jaajile’ chéen ba’ax ku ya’aliko’obe’, ma’ bin u ch’a’ako’ob kúuchil ma’ u ti’alobi’, tumen lelo’ ku tselik páajtalil yaan ti’ máaxo’ob úuch káajak u péech’óolta’alo’ob. Beey ts’o’ok u k’ubik ju’uno’ob k’a’abéete’, walkila’ chéen unaj u páa’ta’al ba’ax kéen u ya’al INE tu’ux yaan u jets’ik ba’ax ku tukultik yóok’lal ba’ax k’áata’ab ti’. 
Xak'alutskíinsa'an tumen: Sasil Sánchez Chan"
07/04/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ma’ k k’áat ka ch’a’abak k k’aaba’ ti’al u péektsilta’al ba’al ich yéeytambal: Anipa,"U jejeláasil máaxo’ob jo’olbesik máasewal meyajo’ob tu lu’umil Quintana Rooe’, múuch’o’ob ti’ Asamblea Nacional Indígena Plural por la Autonomía (Anipa), tu ya’alajo’obe’ ma’ u k’áato’ob ka ch’a’abak u k’aabao’ob ti’al u náajalchíimpolta’al ajbáaxal kuchnáalo’ob tu k’iinil táan u bin u náats’al yéeytambal, le beetike’, leti’obe’ yaan u ba’atetiko’ob páajtalil yaan ti’al xan u yéeyalo’ob yéetel u táakpajalo’ob ich politikáa. 
Le viernes máaniko’, beeta’ab tu kaajil Playa del Carmen u kaambalxookil Introducción a los Derechos de los Pueblos Indígenas, jts’a’ab tumen u xmáajistraadail Tribunal de Justicia Administrativa de la Ciudad de México, Larissa Ortiz Quintero, yéetel tumen u áabogadoil ti’ máasewal páajtlailo’ob, Jerónimo López Marín. Te’e kaambalo’ táakpaj áaktibiistaob ku meyajo’ob yóok’lal u páajtalil máasewal kaajo’ob ti’ jayp’éel u kaajilo’ob le lu’umo’, je’el bix Solidaridad, Bacalar, Lázaro Cárdenas, José María Morelos yéetel Felipe Carrillo Puerto.
 “Táan u binetik to’on k-ojéeltil máakalmáak u páajtalil máasewal kaajo’ob, beyxan ba’ax yaan yóok’lal u béeytal u táakpajal máasewalo’ob ti’ poliitikáa, ba’ax k’eexilo’ob ts’o’ok u yantal, tumen mix máaxo’ob beetik k jo’olpóopilo’obe’ ma’ u na’at tu beel beyka’aj u nojochil k’eexilo’ob ts’o’ok u beeta’al, ts’o’okole’ walkila’ táan u káajal u k’iinil u péektsilta’al yéeytambal tu’ux, máasewal kaajo’obe’, táan xan k táakpajali’, tumen le je’ela’ táan u bin u káajal, yéetel ba’ax ku taal u k’iine’ leti’ u tse’elel máax ma’ unaj u yantal tu’ux ku ch’a’abal u k’aaba’ máasewal kaaj ti’al u báaxalo’ob ti’ politikáa”, beey úuchik u ya’alik Hermelindo Beh Cituk, máax jo’olbesik Anipa Quintana Roo. 
 
 
Máaxo’ob táakpaje’, tu ya’alajo’obe’, kambalxooko’ob je’el bix le je’ela’, ku je’eik u tuukulo’ob yéetel ku ye’esik ti’obe’ ma’ tu juun yaniko’obi. Xmáajistrada Ortiz Quinteroe’ tu ya’alaj jach táaj k’a’anan u yojéeltik kaaj ba’ax páajtalil yaan ti’, ti’al beyo’ u páajtal u ba’atel yéetel u k’a’abéetkunsik je’el bix unaje’. “U ya’abil áabogaado’ob k jóok’ol ti’ máasewal kaajo’obe’ k kaambal yóok’lal páajtalilo’ob chéen ba’axe’ yaanal u ch’i’ibalil tuukul yaan, jach jump’íit máaxo’ob kanik ba’ax jets’a’an ichil k kaajilo’obi’. 
Lela’ jach k’a’anan tumen kéen ma’achak wa máaxe’, mix táan u ts’a’abal ti’ob juntúul máax ka u beet u k’ext’aanil ka’alikil táan u beeta’al u juuisioil, ts’o’okole’ le je’elo’ jump’éel páajtalil jets’a’an ti’ U Almejenil A’almajt’aan, ts’o’okole’ wa ma’ táan xan u chíimpolta’al bix u miatsil le wa máaxo’, ka’atéen u péech’óolta’al u páajtalilo’obi’”, beey tu ya’alaj Jerónimo López Marín. 
Xak'alutskíinsa'an tumen: Sasil Sánchez Chan"
07/04/2021,Afp,Sasil Sánchez Chan,"El Cairo, Egipto",Beel ja’ yaan Niloe’ ku beetik u yantal xwo’okinil te’e baantao’,"Ts’o’ok lajun ja’abo’ob káajak u tsikbalilta’al tumen Sudán, Egipto yéetel Etiopía, máax kéen u chup u beelil ja’ k’ajóolta’an beey Gran Presa del Renacimiento yaan Niloo’; ti’ jump’éel ju’un ts’a’ab k’ajóoltbile’, a’alab ma’ béeychaj u ch’a’abal u t’aanil wa ba’ax, kex máan óoxp’éel k’iin táan u yúuchul tsikbal. Ju’une’ mokts’íibta’ab tumen u ajmeyajnáalilo’ob Relaciones Exteriores ti’ le noj lu’umo’obe’ yéetel a’alabe’ chéen úuch tsikbal, mix ba’al uláak’.
 
 
 Xak'alutskíinsa'an tumen: Sasil Sánchez Chan"
08/04/2021,La Jornada,Sasil Sánchez Chan,Ciudad de México,Ajpat a’almajt’aano’obe’ tu éejentajo’ob noj k’eexil ich Ley de Derechos de Autor ti’al u yutsil máasewal kaajo’ob,"Enrique Méndez y Néstor Jiménez 
U Mola’ayil Pat A’almajt’aano’ob, Cámara de Diputados, tu éejentaj u beeta’al jump’éel k’eexil ti’ u a’almajt’aanil Ley Federal de Derechos de Autor, ti’al u kaláanta’al meyaj ku beeta’al tumen máasewal múuch’kaajo’ob yéetel u kaajilo’obe ti’al ma’ u yokolta’al u tuukulil yéetel ba’ax ku beetiko’obi’, tumen ya’abach juntéenake’ táanxelil mola’ayo’ob okoltik, ts’o’okole’ ku koniko’ob kex ma’ cha’abani’ wa mix táan u bo’otiko’ob taak’in unaj u ts’áako’ob ti’ kaaj tu yóok’lal.  
K’eexil beeta’abe’, jumpuul úuchik u éejenta’al yéetel 441 u p’éel yéeyajo’ob; beeta’ab ikil u kaxta’al u kaláanta’al “ba’ax ku patjo’olta’al yéetel ku beeta’al tumen máasewal múuch’kaajo’ob yéetel u kaajilo’ob, tumen ba’ax u yojelo’obe’, je’el bix u bin u ch’íijil máake’, beey u bin u máansik ti’ u jeelo’ob ku taal tu paach, ts’o’okole’ ku chíikbesik k’a’anan ba’al ti’ miiatsil, oksaj óol yéetel kuxtal, le beetike’, yóok’lal bix úuchik ti’alinta’al le ba’alo’oba’ tumen kaaje’, ma’ táan u páajtal u jéets’el chéen juntúul u yuumil mix xan táan u páajtal u ja’atsal”.
 
 
Tu yóok’lal k’eexile’, Armando Contreras ti’ u múuch’kab almejen Morenae’, tu ya’alaj bine’, meyaj ku taal u beeta’al tumen kaajo’obe’ ma’ sáasil yanik te’e a’almajt’aano’, ts’o’okole’ ya’abach juntéenake’, talam xan u yojéelta’al ich máakalmáak miaats siijil u tuukul, le beetike’ séeb u yokolta’al u chíikul u meyajo’obi’.
Yéetel k’eexil beeta’ab túun ti’ Ley Federal de Derechos de Autor, ku je’ets’el u kaláanta’al tuláakal miatsil yéetel meyaj ku beetik máasewal kaajo’ob yéetel u múuch’kaajilo’obi’, “le beetik túune’, nojoch mola’ayo’obe’ ma’ tána u páajtal u ya’aliko’ob wa ma’ u yojel ba’ax ku beetiko’ob kéen u ch’a’aj u chíikulal u meyaj máaswalo’ob ichil ba’ax ku beetiko’obi’”.  
Ti’ jets’ t’aan beeta’ab tumen Comisión de Culturae’ ku ya’alike’ u jejeláas táanxelil mola’ayo’obe’ u ch’a’amaj u nooyil u meyaj máasewal kaajo’ob yéetel u múuch’kaajilo’obe’ ti’al u beetiko’ob nook yéetel nu’ukulo’ob ti’al u ko’ono’ob, chéen ba’axe’ mix táan u k’áatiko’ob wa ku páajtal u ch’a’ako’ob ti’ u yuumil, máaxo’ob mix táan xan u bo’otalo’ob tu yóok’lal patjo’ol u beetmajo’obi’, tumen beey unaj u beeta’al yéetel je’el máaxak ka u k’a’abéetkuns u meyaj wa máax patjo’oltej.  
Beyxan a’alabe’, k’eexil beetchaje’ jach k’a’anan ti’al u kaláanta’al ba’ax u yojel yéetel patjo’ol u beetmaj máasewal kaajo’ob, le beetik walkila’, ts’o’ok u ju’unil k’eexile’, ts’o’ok u túuxta’al tu táan U Mola’ayil Jets’ A’almajt’aan, Senado, ti’al u tsikbalta’al yéetel u éejenta’al wa tumen uts u k’a’amal xan.
Xak'alutskíinsa'an tumen: Sasil Sánchez Chan"
08/04/2021,Ana Ramírez,Sasil Sánchez Chan,"Cancún, Quintana Roo",Xu’ulsa’ab u ti’alinta’al u jáal ja’il Gaviota tumen mola’ayo’ob,"Ka’aj ts’o’ok u beeta’al jump’éel takpool tumen plaza Forum, yanchaj uláak’ u jejeláasil takpoolo’ob beeta’ab tumen kaaj, ikil táan u “xche’ ch’a’abal” u k’áaxil nojlu’um naats’ yanik ti’ ja’ tumen máaxo’ob ts’a’aban u páajtalil u k’a’abéetkunsiko’ob u jáal ja’il Gaviota Azule’, u ajmeyajilo’ob Fiscalía General del Estado, Secretaría de Seguridad Pública, Marina yéetel Guardia Nacionale’ tu beetajo’ob múul meyaj ti’al láaj luk’sa’al ba’al te’elo’. 
U nu’ukulil u chital máak, u ba’alil u chital máak jáal ja’, mooto ku bin ich ja’, kisib che’ob, mayak che’ob, ichil uláak’ ba’alo’obe’, ch’a’ab yéetel luk’sa’ab te’e jáaliko’ ti’al u béeytal u jo’op’ol u máan máak tu’uka’atéen te’elo’; yanchaj u k’a’abéetkunsa’al bolkeeteob yéetel nu’ukulo’ob líik’sik aal ba’alo’ob ti’al u páajtal u lúubsa’al jump’éel chan najil xa’an beeta’an tumen club Cielo Beach, jach ti’ yaan ka’ach paach ti’ plaza Fórum. 
 
 
Tu tséel túun Mandala Beache’ chéen luk’sa’ab u xóoxot’ che’ob ts’a’aban ka’ach ti’al u ye’esa’al u xuulil yaan yéetel u k’áaxil nojlu’um; ba’ale’ tumen mina’an mix jump’éel nu’ukul te’elo’ ma’ yanchaj u tokolch’a’abal mixba’ali’. 
Yóok’lal ba’ax úuche’, u jaatisl meyajil k’áak’náab ti’ u lu’umil Quintana Rooe’, Consejo Coordinador Empresarial del Caribe, México SOS yéetel Mesa Ciudadana de Seguridad y Justicia de Cancún beyxan Isla Mujerese’ tu ki’imak óoltajo’ob ba’ax beeta’ab utmen u jala’achil u lu’umil Quintana Roo yéetel tumen u jo’olpóopil nojlu’um, máaxo’ob tu ya’alo’obe’, chéen bin tu beetajo’ob ba’al je’el bix jets’a’an ti’ a’almajt’aan, tumen yanchaj takpool beeta’ab yéetel tumen kaaje’ tu líik’saj u t’aan ikil u ti’alinta’al u jáal ja’ilo’ob Cancún kex tumen ti’al kaaj. 
Tu sáasilkunsajo’obe’, táan u kaxta’al ka jeel ts’a’abak ti’ kaaj ba’ax ts’o’ok u luk’sa’al ti’ ka’achij. Meyaje’ beeta’ab úuchik u je’ets’el tumen juntúul juees, máax tu jéets’t’antaj u ju’unil FGE/5298/2021, tumen u ch’a’ab ti’alintbil, kex ma’ cha’abane’, k’áax ti’al u nojlu’um, ba’ale’ a’alab xane’ yaan u xak’alta’al páajtalil ts’a’aban ti’ Mnadala Beach Club, tumen chéen sáasilkunsa’abe’ ma’ cha’aban ti’ob u ts’áako’ob mix ba’al ti’al u ye’esiko’ob tu’ux ku náakal u xuulul jáal ja’ u ti’alo’ob.
Xak'alutskíinsa'an tumen: Sasil Sánchez Chan"
08/04/2021,Europa Press,Sasil Sánchez Chan,"Madrid, España",Ku k’a’ajsa’al kiinsajwíinik úuch tu ja’abil 1994 tu lu’umil Ruanda,"Le 7 ti’ abril máanika’ k’a’ajsa’ab U K’iinil u Xak’altukulta’al Kíinsaj wíinik tu ja’abil 1994, úuchak u sa’atbesa’al tutsi miatsil, tu lu’umil Ruanda. Tu ja’abil 2003, je’ets’ tumen Asamblea General de las Naciones Unidas, u k’a’ajsa’al le k’iina’; ts’o’ok 17 ja’abo’ob ti’ le je’elo’, le beetike’ u xno’ojk’ab jo’olpóopile’, António Gueterrese’ tu páayt’antaj kaaj ti’al u tukultik “ba’ax úuch walkil 27 ja’abo’ob”, tumen “yóok’lal máaxo’ob ma’ táan u tselik jela’an tuukulo’ob tu poolo’obe’ ku yantal sajbe’entsil ti’ kuxtal”, ti’ ya’abach lu’umo’ob.
 
 
Xak'alutskíinsa'an tumen: Sasil Sánchez Chan"
09/04/2021,Juan Carlos Pérez Villa,Sasil Sánchez Chan,"Mérida, Yucatán","Ka’anal yanik u xookil yéeyaj tukulta’an u ts’a’abal ti’ Renán Barrera tu noj kaajil Jo’, táanil yanik","Ti’ jump’éel xaak’al beeta’abe’, chíikpaje’ ti’ lajuntúul nojoch máako’ob yaan waxaktúule’ yaan u táakpajal ti’ yéeytambal; beey úuchik u káajal u k’iinil yéeybal tu noj kaajil Jo’, tu’ux chíikpaj xane’ jo’olpóop u k’áatmaj majank’iino’obe’, Renán Barrera Concha yaan u 98% u k’ajóoláanili’ yéetel yaan 30.2% máax a’alike’ ti’ leti’ kéen u ts’áaj u yéeyaj; paachil ti’e ku taal Jorge Carlos Ramírez Marín, máax ti’ yaan u 18% u yéeyajil kaaj, beyxan u 20% máaxo’ob k’áatchibta’abe’ ma’ u yojel máax ti’ kéen u ts’áaj u yéeyajil, beey chíikpaj ti’ xookil beeta’ab ti’al u yojéelta’al máax ti’ kun ts’áabil yéeyajil tu noj kaajil Jo’, meyajta’ab tumen Poll Position ti’al La Jornada Maya.
 
 
 Xookile’ beeta’ab icihl u k’iinil 3 tak 5 ti’ abril, ti’al u páajtal u yojéelta’al bix táan u káajal u xookil máaxo’ob bíin u ketikubáajo’ob ti’al u beetik u jo’olpóopil u noj kaajil Jo’, tu’ux chíikpaj tak walkila’ táanil yanik Barrera Concha wa ku t’aan máak yóok’lal jayp’éel yéeyaj yaan tu fáabor, tumen kéen p’ata’ak tséelik máaxo’ob ma’ u yojelo’ob máax ti’ kéen u ts’áaj u yéeyajo’ob yéetel máaxo’ob xmukul u ti’alo’obe’, ku taal u p’áatale’ 46.5% tu tséelik jo’olpóop u máajantmaj k’iino’ob u ti’al leti’; 28.5 ti’al Ramírez Marín, máax táaka’an ti’ u múuch’kab almejenil Partido Revolucionario Institucional (PRI) yéetel Revolución Democrática (PRD), ti’al Verónica Camino Farjate’ yaan u 19.6%, tumen táan u táakpajal ichil Movimiento Regeneración Nacional (Morena), del Trabajo (PT), yéetel Verde Ecologista de México (PVEM).
 Yóok’lal le k’áatchi’a’: A k’ajóol wáaj wa a wu’uymaj wa ba’ax yóok’lal… chíikpajae’ Renán Barrera yaan tu poolil úuchik u náakal tak 98.3%; Ramírez Maríne’ yaan 69.8%; Víctor Cervera Hernández, ti’ u múuch’kab almejenil Movimiento Ciudadano, yaan ti’ 48.4%; Verónica Caminoe’ yaan 31.4%; Herbé Rodríguez Sahui, ti’ u múuch’kab almejenil Partido Encuentro Social (PES), yaan 20.2, yéetel Ismael Peraza, táaka’an ti’ Fuerza por México, yaan 12.7.
 Kex tumen yaan pak’be’en k’oja’ane’, táan u tukulta’al yaan u yantal ya’abach yukateko’ob kun táakpajal ti’ yéeytambal: u 79.3% tu ya’alaje’ yaan u táakpajal te’e yéeytambalo’, 14.2 tu ya’alaj ma’ xaan ka xi’iki’ yéetel u yalabilo’ tu ya’alaje’ míin ma’ táan u táakpajali’, ma’ táan u bini’ wa ma’ u yojeli’.
Uláak’ k’áatchi’e’ leti’ bix utsil k’ama’an u yóox jaats meyajil jala’ach yaan tu noj lu’umil México. Chíikpaje’ u 73% uts u yilik meyaj ku beeta’al tumen u jala’achil u lu’umil Yucatán, Mauricio Vila Dosal; u jala’achil u lu’umil Méxicoe’, Andrés Manuel López Obradore’ yaan ti 55%, ka’alikil Renán Barrerae’ yaan ti’ 52%.
Yóok’lal ba’ax ku tukulta’al yóok’lal ajbáaxal kuucho’obe’, u 49% tku tukultike’ uts u paktiko’ob Renán Barrera yéetel y 14% ma’ utsi’; ti’ Ramírez Maríne’ yanchaj 18% beey uts paakatil yéetel 14% ma’ utsi’; Verónica Camino 5% uts yéetel 7% ma’ utsi’; Herbé Rodrígueze’ 3% uts yéetel 4% ma’ beyi’; Víctor Cerverae’ yaan ti’ 9% utsil paakat yéetel 8 ma’atech, tu ts’ooke’ Ismael Peraza yaan ti’ 3% uts paakat yéetel 1% ma’ beyi’. 
Xookile’ beeta’ab ti’ telefonóo yéetel k’áatchibta’ab 401 u túul máak kaja’an tu noj kaajil Jo’, máax maanal 18 u ja’abil ti’.  
Xak'alutskíinsa'an tumen: Sasil Sánchez Chan"
09/04/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",K’a’anan u tse’elel tuukulo’ob jets’a’an ti’al u páajtal u beeta’al u sutulsuut taak’in: xpatjo’ol mola’ayo’ob Tulum,"Ko’olelo’ob chíibesk u jejeláasil koonol ku beeta’al tu méek’tankaajil Tulume’ tu tsikbaltajo’ob ba’ax talamil ku máansiko’ob ti’al u páajtal u beetik u meyajo’obi’, ts’o’okole’ u ya’abil ti’ leti’obe’ tu ya’alo’obe’ k’a’anan bin u tse’elel tuukul jeets’a’an yóok’lal ko’olel yaan ti’ mejen kaajo’ob, ti’al beyo’ u páajtal u yantal u muuk’il xan u náajalo’obi’.
Ichil ba’ax ku taal u beeta’al tumen Agenda Ciudadana para el Desarrollo Sustentable ti’ u kaajil Tulume’, jo’olbesa’ab jump’éel tsikbal tumen Morgan Levy, ikil u kaxta’al ka sáasilchajak ba’ax talamilo’ob yaan ti’al u káajal u yantal taak’in ti’ ko’olel.
 
 
Ingrid Ávila, máax tu káajsak jump’éel chan mola’ay ti’ u ts’aak yéetel u bookil ba’al yéetel kosmetiko’obe’, tu ya’alaje’ u talamil u yúuchul meyaje’ leti’e ba’alob ku k’áata’al ti’al u páajtal u je’ebel mola’ay, le beetike’ yaane’ ku xun p’atta’al le meyajo’; k’a’anan ma’ u talamkúunsa’al le beyka’aj ba’ax ku k’áata’ali’, ts’o’okole’ unaj xan u kaambal meyajnáalo’ob yaan te’e kúuchilo’obo’ ti’al u yáantik máax k’a’abéet ti’ob.  
Lidia Ávila, suuk u beetik ba’al ti’al jaantbil; tu ya’alaj xane’ táan u binetik kaambal yéetel ka péeknak u yóol meyajnáalo’ob yaan, ts’o’okole’ tu páayt’antaj uláak’ ko’olel u káajsmaj u mola’ayil koonole’ ti’al ma’ u chi’ichnaktalo’ob kéen u yilo’ob beyka’aj ba’al ku yantal u beeta’al. Karla Acevedo tu ya’alaje’ “juntúul ko’olel chi’ichnak ti’al u tséentikubáaj wa ti’al u tséentik u paalale’ jach ma’ tu yantal u súutukil u ma’alobkúunsik ba’ax u yojel u beetej”.
U yuumil jump’éel mola’ay ti’al janale’, Patricia Alamillae’, tu k’a’ajsaje’ ti’ leti’e ya’abach talamilo’ob yanchaj ti’al u káajsik kúuchil yaan ti’, ba’ale’ ku tukultike’ k’a’anan u táakmuk’ta’al ko’olel ti’al u kaambal yéetel ti’al u káajsik u meyajtik ba’ax u yojel tu juunal. Fany Canché, juntúul u yuumil mola’ay yaan tu kaajil San Silverio, tu baantail Tulum, ku táakmuk’tik u xíimbalta’al kaajo’ob. Leti’e tu ya’alaje’, te’e mejen kaajo’obo’ táan u binetik kaambal. 
Tsikbalo’obe’ yaan u beeta’al tak tu k’iinil 10 ti’ abril yéetel u tse’ekil “Para las niñas y los niños: mamás, papás y educadores” yéetel lunes 12 ti’ abrile’ yaan u beeta’al le k’aaba’ta’an beey “Administradoras de recursos públicos”.
Xak'alutskíinsa'an tumen: Sasil Sánchez Chan"
09/04/2021,Itzel Chan,Sasil Sánchez Chan,"Mérida, Yucatán",Chak Kaan wa Bolon Peet K’áankab,"Chak Kaan wa Bolon Peet K’áankabe’ juntúul kaan siijil tu petenil Yucatán, Te’e k’iino’oba’ ku kaláanta’al, tumen úuchak u k’éexil bix u k’a’abéetkunsa’al yéetel u meyajta’al lu’ume’, táan u beetik u k’astal tu’ux ku kajtal. 
Luis Fernando Díaz Gamboa, máax jo’olbesik Red para la Conservación de los Anfibios y Reptiles de Yucatán (RCARY), tu tsolaje’ u kuxtale’ ma’ jatsa’an beey jach táaj sajbe’entsil u ch’éejeli’ ichil Unión Internacional para la Conservación de la Naturaleza y en la Norma Oficial Mexicana (NOM)-059, chéen ba’axe’ kex beyo’ jets’a’an unaj u beeta’al. 
 
 
Tu ya’alaj xane’ suuk u yila’al Tizimín, Saki’ tak Río Lagartos, yéetel uláak’ u kaajilo’ob  Quintana Roo beyxan Kaanpech. Chéen ba’axe’ yaan uláak’ lu’umo’ob tu’ux ila’an, je’el bix Cayo, Belice.
Ti’ lu’um ku máan, suuka’an u jóok’ol de áak’ab. Juntúul ti’ u asab k’aasil chi’ibal kaan yaan te’e lu’uma’. 
Xak'alutskíinsa'an tumen: Sasil Sánchez Chan"
12/04/2021,Efe,Sasil Sánchez Chan,Ciudad de México,Túumben kaaxanil beeta’abe’ ku jeel jets’ik yanchaj teotihuacanail chíikul ich maaya lu’um,"U jala’achil u lu’umil Guatemalae’, tu ts’áaj k’ajóoltbil le jueves máanika’, jayp’éel ba’alo’ob páatchaj u je’ets’el ti’ ba’ax ojéelta’an yóok’lal bix u nuup’ul Teotihuacán yéetel u yúuchben kaajil Tikal, kúuchil p’aatal tu xamanil u lu’umil Guatemala. Ministerio de Cultura y Deportes ti’ le noj lu’umo’, tu k’a’aytaj ba’ax ojéelta’ab tu táan miinistro Felipe Aguilar, yéetel máax jo’olbesik Proyecto Arqueológico del Sur de Tikal, Edwin Román.
J-jo’olbesaje’ tu ya’alaj ba’ax kaxta’abe’, ku chíikpajal kex ti’ 12 mil u p’éel kúuchilo’ob ts’o’okili’ u yáax kaxta’al tu ja’abil 2018, ba’ale’ walkila’ úuchik u k’a’abéetkunsa’al jump’éel nu’ukbesaj ku k’aaba’tik Iniciativa LiDAR Pacunam (PLI), béeychaj u je’ets’el ba’ax ku tukulta’al ka’achij. Tumen beey ma’ k’a’abéetkunsa’an ka’ach nu’ukbesaje’, ma’ béeyak u je’ets’el ka’ach wa yaan ba’al u yil Teotihuacán yéetel Tikal. 
 
 
U nu’ukbesajil LiDARe’ ku k’a’abéetkunsik sáasil ti’al u meyaj, tumen yéetele’ ku chíikbesik ba’al ma’ tu páajtal u yila’al chéen beyo’; beyxan kéen chan náats’ak wa náachchajake’ ku béeytal u jóok’sik u yoochel je’el ba’axak k’áaxil, ba’ale’ ich 3D. Yéetel túun le nu’ukbesaja’, kaxta’ab tu yúuchben kaajil Tikal, maanal ti’ 12 mil 341 u p’éel kúuchilo’ob yéetel nu’ukulo’ob béeychaj u xak’alta’al. 
Ichil ba’ax a’alab tumen jo’olpóopo’obe’, ya’abach kúuchilo’ob yéetel nu’ukulo’ob táant u kaxta’al Tikale’ yaan ba’al u yil yéetel uláak’ ts’o’okili’ u kaxta’al Teotihuacán tumen ajxak’al xooko’ob.
Románe’ tu tsolaj u yantal ba’al u yil ichilo’obe’, ku chíikpajal ti’ jayp’éel chíikulal ts’a’aban ti’ le ba’axo’ob yaan te’elo’, beyxan ti’ jayp’éel nu’ukulo’ob.  Yéetel tu ya’alaje’ “talam u ye’esa’al yaan ka’ach múuch’kajtalo’ob ti’ Mesoamérica”, ba’ale’ “yéetel ba’ax ojéelta’abe’ ku páajtal u ye’esa’ale’, yanchaj máaxo’ob kuxlajo’ob wa síijo’ob Teotihuacán ba’ale’ nuup’ul wa kaja’an xan Tikal”.
Tikale’ ti’ p’aatal tu kaajil Petén, kex 500 kilómetros tu xamanil Ciudad de Guatemala; Teotihuacane’, ti’ yaan kex 40 kilómetros tu xaman-lak’inil Ciudad de México, yéetel káajsa’ab u kaajile’ tu ja’abil seeróo ti’ k-k’iinako’oba’, ba’ale’ ma’ ojéela’an máakalmáak miatsil ti’ u ch’a’amaj u ch’i’ibali’, mix xan ojéela’an ba’axten sa’at ka k’uch u ja’abil 750 ti’ k k’inako’oba’, beey a’ala’an tumen ajxak’al xooko’ob. 
Beey túuno’, úuchik u xak’alta’al le ba’ax kaxta’abo’, ila’abe’ yaan ka’ap’éel túumben múuch’o’ob tukulta’ab chéen múulo’ob ka’achij, ts’o’okole’ yaan u jela’anil ti’ le uláak’ multuno’ob yaan Tikal. Le beetike’ káajsa’ab u meyajil páan ti’ baanta k’ajóolta’an beey Mundo Perdido. 
Yóok’lal túun ba’ax kaxta’abe’, máax jministroe’ Felipe Aguilar tu ya’alaje’ ku páajtal u je’ets’el u yúuchben kaajil Tikale’ jump’éel kaaj tu’ux yanchaj “jejeláas miatsilo’ob”.
Xak'alutskíinsa'an tumen: Sasil Sánchez Chan"
12/04/2021,La Jornada Maya,Sasil Sánchez Chan,"Madrid, España",Yaan 60 u p’éel noj lu’umo’ob ma’ u yojelo’ob ba’ax kun úuchul ikil je’elsa’ab u t’o’oxol báakuna ichil u nu’ukbesajil Covax,"Ap, Afp, Europa Press y Reuters
Kex 60 u p’éel noj lu’umo’ob, tu’ux táaka’an tak u asab óotsiltak yaan yóok’ol kaabe’, ma’ u yojelo’ob ba’ax ku taal u k’iin ti’al u k’ujsa’al yiknalo’ob u yáax jaatsil u báakunail Covid-19, tumen óoli’ tuláakal le táan u túuxta’al yéetel u nu’ukbesajil Covaxe’, je’elsa’an tak junio. 
Covaxe’, jump’éel nu’ukbesaj patjo’olta’ab ti’al u páajtal u yantal báakuna ti’ lu’umo’ob tu’ux mina’an ya’abach taak’ini’, tu túuxtaj le p’iisk’iinil máaniko’ maanal ti’ 25 mil u p’éel báakuna ti’ óotsil lu’umo’ob, ba’ale’ le lunes máano’ ch’éen u túuxta’al.  
Beey túuno’, ti’ le ts’ook 15 k’iino’oba’, ichil ba’ax much’a’ab tumen Fondo de las Naciones Unidas para la Infancia (Unicef), je’ets’ unaj u túuxta’al ti’ 92 u p’éel noj lu’umo’obe’, kex 2 miyoonesil báakuna’ob ti’ u nu’ukbesajil Covax; óoli’ leti’e beyka’aj yanchaj xan chéen ti’  Gran Bretaña.  
Máax jo’olbesik Organización Mundial de la Salud (OMS), Tedros Adhanom Ghebreysus, tu k’ey a’alaj le viernes máanika’ “u jach jak’be’en óolil xma’ keetil yaan”, ikil u bin u t’o’oxol u báakunail Covid-19 ti’ yóok’ol kaab. Tu ya’alaje’, ti lu’umo’ob tu’ux yaan taak’ine’, ichil kantúul kajnáalo’obe’, yaan juntúul máax ti’ ts’a’aban u báakunail, ka’alikil ti’ óotsil lu’umo’obe’ chéen juntúul yaan ti’, ichil 500 u túulal.
U je’elsa’al t’ooxe’ táan u yúuchul tumen Indiae’ tu jets’aj ma’ táan u túuxtik le beeta’an tumen Instituto Serum, tu’ux ku jóok’ol u ya’abil báakuna ku beeta’al tumen AstraZeneca yéetel tumen Universidad de Oxford, tumen táan ka’ach u pa’ata’al u t’o’oxol tumen Covax ti’ jayp’éel ti’ le lu’umo’obo’. 
 
Covaxe’ chéen kéen u t’ox báakuna’ jeets’el uts u meyaj tumen OMS. Ba’ale’ yaan tu’uxe’ táan u bin u xu’upul, le beetike’ ma’ ojéela’an ba’ax kun úuchul yéetel u ka’a jaatsil báakuna, tumen jets’a’an chéen 12 p’iisk’iinil ti’al u k’u’ubul. U mola’ayil Alianza Mundial para Vacunas e Inmunización (Gavi) tu ya’alaje’ yaan 60 u p’éel noj lu’umo’ob ma’ u yojelo’ob ba’ax kun úuchul tumen táan u xáantal t’oox unaj u beeta’al. 
Tal walkila’, pak’be’en k’oja’ane’ ts’o’ok u jéets’el tsa’ay ti’ 135 miyoonesil 30 mil 71 u túul máak, 2 miyoonesil 920 mil 537 u túul máak ts’o’ok  u kíimil tumen yéetel 76 miyoonesil 746 mil 58 u túulale’ páatchaj u ts’akikubáaj ti’, beey jets’a’an tumen Universidad Johns Hopkins.
Xak'alutskíinsa'an tumen: Sasil Sánchez Chan"
12/04/2021,La Jornada Maya,Sasil Sánchez Chan,"Mérida, Yucatán",U máan kaxtbil síis óol,"Yóok’lal u jach táaj chokolil k’iin táan u beetik te’e k’iino’oba’, ooxol tu taasaje’ k’uch tak 40 graados sentigradóos, le beetike’ yanchaj ba’alche’ob, je’el bix le juuja’, jóok’ tu yotoch ti’al u chan ch’a’ak jump’íit u yóol, ikil u japik u chi’ tu tojil ka’an. Ch’eench’enkil awat ti’al u k’áatóoltik ka chan síis óolchajak.
Xak'alutskíinsa'an tumen: Sasil Sánchez Chan"
13/04/2021,Abraham Bote Tun,Sasil Sánchez Chan,"Mérida, Yucatán","Kex tumen jets’a’an u je’elsa’al u meyajil Tren Mayae’, láayli’ u meyaj CATEM","Kex beyka’aj áamparo yéetel xóot’meyaj ts’o’ok u je’ets’el tu táan Tren Maya ti’ jayp’éel u xóoxot’ beelile’, ajmeyajo’ob, bóolketeroo’ob, máaxo’ob táaka’an ichil Confederación Autónoma de Trabajadores y Empleados de México (CATEM), ma’ u je’elo’ob meyaj ku beetiko’obi’.
Tak walkila’ leti’obe’ ma’ u k’amo’ob mix jump’éel t’aan tu’ux ka a’ala’ak unaj u je’elsiko’ob meyaj ku beetiko’ob. “Ma’ táan u beetiko’ob mix ba’al ma’ unaji’”, beey úuchik u ya’alal timen jaytúul ti’ máaxo’ob táaka’an ich síindikatóo. Kex beyo’, tu chíimpoltajo’obe’ u k’a’abéetkunsa’al a’almajt’aanil áantaje’ je’el u beetik u xantal meyaj ku beeta’al.
 
 
“To’one’ láayli’ kmeyaje’, ts’o’okole’ áamparo’ob ts’a’abane’ beeta’an yóok’lal jejeláas ba’al… wa ka k’uchuk ti’ to’on jump’éel u t’aanil juees tu’ux ka a’alak ma’ táan u páajtal k péeksik mix jump’éel ba’ale’, lelo’ leti’e mola’ay kéen u yil ba’ax kun beetbilo’ yéetel yaan u yantal k chíimpoltik”, beey úuchik u ya’alik Raúl Uribe Soria, máax beetik u jno’oj k’abil Infraestructura y Transporte ti’ CATEM tu noj lu’umil México. 
Ka’alikil ma’ táan u k’uchul to’on mix jump’éel t’aan ti’ mola’ay, tu’ux ka k’áata’ak to’on ka k-luk’s bóolketeobe’, to’one’ ma’ táan u páajtal k p’atik mix máak xma’ taak’inil ti’al janal. “Ma’ táan k beetik ba’ax ma’ jetsa’a’an ti’ a’almajt’aani’”, tu ya’alaj.  
“A’almajt’aanil áantaje’ ku beetik u jelpajal meyaj k beetik sáansamal, ba’ale’ u t’aan CATEM tu’ux yano’one’, ku chíimpoltik Tren Maya, ba’ale’ ma’ ti’ to’on yaan u t’aanili’, to’one’ k kaxtik u yutsil k-éet meyajo’obi’”, beey tu ya’alaj Carlos Cisneros Dogre, máax chíikbesik múuch’kabil ti’ u lu’umil Yucatán.
Cisneros Dogree’ tu ya’alaje’, yaan ya’abach máak u k’áat u p’at k’aasil le meyajo’, ikil u ya’aliko’ob ku ts’a’abal meyaj ti’ táanxel kajil máako’ob, “ba’ale’ ma’ beyi’, wayilo’one’”, tu ya’alaj. Ichil ba’ax ku tukulta’ale’, maanal ti’ 2 mil 500 máak ku meyaj ichil tuláakal u xóoxot’ bejilo’obi’.
Uribe Soriae’ tu ya’alaj Tren Mayae’ “leti’ u jach nojoch k’a’anan meyajil yaan yóok’ol kaab”; ma’ táan k t’aan chéen yóok’lal jump’éel chimes k’áak’, táan k t’aan yóok’lal u chíikul tu’ux ku je’elel, beyxan yóok’lal tuláakal nu’ukulo’ob ku yantal u beeta’al u ti’al, le beetik yaan u yantal u yutsil ti’ yaba’ach ajmeyajo’ob yaan te’e noj lu’uma’.  
Jts’a’ab k’ajóoltbile’, meyajo’obe’ láayli’ u beeta’ale’, tumen ti’ ku beeta’al ti’ bejo’ob yaanili’obe’; ts’o’okole’ a’almajt’aanil áantaje’ beeta’an yóok’ol u jaatsil túumben kóokots bejo’ob, le beetike’ mina’an mix jump’éel talamil ti’al u beeta’al le meyajo’oba’.
 
Tu winalil diciembre ti’ u ja’abil 2020, bóolketero’ob ku meyajo’ob ti’ jayp’éel u kóokots bejilo’ob Tren Maya tu lu’umil Yucatán yéetel Quintana Rooe’, tu je’elsajo’ob meyaj ku beetiko’ob ti’al u chíikbesik líik’saj t’aan úuchik u yéensa’al tojol ku tukultik u jets’a’al tumen Confederación Autónoma de Trabajadores y Empleados de México (CATEM).  
Tu yóok’lale’, Rubén Heredia Marrufo, máax beetik u áasesor juriidikoil le múuch’kabilo’, tu ya’alaje’ le xwo’okinilo’oba’ ts’o’ok u ts’aatáanta’alo’ob, ba’axe’ tu tsolaj yanchaj ya’abach máako’obe’ “ku alab óoltiko’ob ba’ax ma’ táan u béeytal”, tumen beey tséenta’an tumen máaxo’ob jo’olbesik. “Ko’okoj bo’ol ts’a’aba’an ka’achij kex tumen mix juntéen tukulta’ab wa je’el u éejenta’al ich kóontrato’ob… ma’ patal ba’ax u yojelo’ob ka’achij, mix xan bajux unaj u bo’otali’”, tu ya’alaj.   
Xak'alutskíinsa'an tumen: Sasil Sánchez Chan"
13/04/2021,Itzel Chan,Sasil Sánchez Chan,"Mérida, Yucatán","Yóok’lal ooxol táan u jach beetike’, ku k’éexel bix kéen ts’a’abak u báakunail Covid-19 tu lu’umil Yucatán","Ikil táan u seten beetik ooxol te’e ts’ook k’iino’ob tu lu’umil Yucatáne’, u jala’achil le lu’uma’, Mauricio Vila Dosal, tu jets’aje’, ti’al u ts’a’abal u báakunail Covid-19 kun ts’a’abal ti’ nojoch máako’ob te’e jaatsil k’iino’oba’, unaj u yáax chu’upul ti’ kúuchilo’ob tu’ux yaan síis, ti’al beyo’ ma’ u yantal u sajbe’entsil u k’éexel wa ba’ax ti’ tumen le ooxolo’.  
Tu káajbale’, Vila Dosale’ tu ch’a’achibtaj u k’a’ananil u sáasil meyaj tuláakal máaxo’ob táan u meyaj ti’al u ts’a’abal báakuna tu lu’umil Yucatán; ka’ache’ ti’al u páajtal u yilik máak bix u ch’a’abal yéetel bix u ts’a’abal ts’áak ti’ jéeringae’ tu táan máak ku beeta’al, ba’ale’ walkila’ ma’ táan u páajtal u beeta’al beyo’. 
 
 
Le 7 ti’ abril máaniko’, ka’aj káaj u ts’a’abal u báakunail Covid-19 ti’al nojoch máake’, u jala’achil u lu’umil Yucatáne’, tu ya’alaj u jela’anil yéetel uláak’ péetlu’umo’ob tu’ux a’ala’an ku ts’a’abal báakuna ti’ jéeringao’ob mixba’al yani’, tu lu’umil Yucatáne’, ku páajtal u laj ila’al bix u ts’a’abal. 
“Ba’ax táan k beetik weye’, leti’ k-e’esik jach tuláakal ba’ax ku beeta’al ma’ili’ ts’a’abak ti’ máake’, ti’al beyo’ u yilko’ob laj chuka’an ba’ax ku ts’a’abal ti’obi’; tu chan nu’ukul ku ch’a’abal ti’al u ts’a’abal te’e jéeringao’ ti’al u páajtal u yilko’ob jach tuláakal”, beey tu ya’alaj Vila Dosal.
Ba’ale’, tu jo’oloj jo’op’éel k’iino’obe’, yanchaj u k’éexel ba’al tumen táan u seen beetik ooxol. “Ma’ yanak mix ba’al ka u beet u xanchajal, ba’ale’ te’e ts’ook ka’ap’éel wa óoxp’éel k’iino’oba’, ts’o’ok u jach táaj beetik ooxol, le beetik ti’al ma’ u yantal mix jump’éel sajbe’entsil yóok’lal mixba’ale’, ku yáax ts’a’abal u ts’aakil báakuna’ te’e jéeringao’ ba’ale’ ti’ jump’éel kúuchil tu’ux síis yéetel tu’ux ma’ jach táaj ooxoli’, ti’al u páajtal u ts’a’abal kéen ts’o’okok”, tu ya’alaj.  
Beyxan, jala’ache’ tu ya’alaj kex beyo’, láayli’ yaan u ye’esa’al ti’ máak jéeringa kun ts’a’abal ti’, ti’al beyo’ ma’ chi’ichnaktal máak.  
Ichil ba’ax a’alab tumen meteorólogo, Juan Antonio Palma Solíse’, tu péetlu’umil Yucatáne’ táan u jach beetik ooxol ti’ le ts’ook ja’abo’oba’, ts’o’okole’ te’e k’iino’oba’ ooxole’ ts’o’ok u náakal tak 45 graados sentiigradóos (°C) ti’ jayp’éel kaajo’ob. 
Leti’e’ tu ya’alaje’, le ooxol táan u beetik te’e k’iino’oba’ ta’aytak u chukik le ooxol tu beetaj tu winalil abril ti’ u ja’abil 2015, tu’ux yanchaj u jach táaj ka’anal chokoj ooxolil te’e lu’uma’. Ichil ba’ax ku yila’al ku taal u k’iin yéetel le ooxolila’, ts’o’ok u yila’ale’ yaan u p’áatal beyo’ tak le p’isk’iinil ku taalo’, yéetel tukulta’ane’ u jach chokoj ooxolil kéen u beete’ yaan u k’uchul ichil 40°C yéetel 45°C tu lu’umil Kaanpech yéetel Yucatán, je’el bix xan tu chik’inil Quintana Roo.
Xak'alutskíinsa'an tumen: Sasil Sánchez Chan"
13/04/2021,Europa Press,Sasil Sánchez Chan,"Minneapolis, Estados Unidos",Uláak’ juntúul afroestadunidenseil kíim tu k’ab u kanan kaajil EU,"U tajan ya’abil máake’ jóok’ u líik’s u t’aan tu bejilo’ob u noj kaajil Minneapolis, tu lu’umil Estados Unidos, tumen kíinsa’ab tuka’atéen uláak’ juntúul afroamerikaano wíinik le domingo máanika’, úuchik u ts’o’onol tumen juntúul jkanan kaajo’ob ka’alikil táan ka’ach u jéets’tsola’al u máan kis buuts’o’ob te’e kaajo’. Xiib kíinsa’abe’ ojéela’an Duante Wright u k’aaba’ yéetel 20 u ja’abil ka’achij.
 
 
Xak'alutskíinsa'an tumen: Sasil Sánchez Chan"
14/04/2021,La Jornada,Sasil Sánchez Chan,Ciudad de México,"Patria, báakuna beeta’an tu lu’umil Méxicoe’ yaan u káajal u túunta’al ti’ wíinik","Tu ts’ookbal le ja’ab tukulta’an u ts’o’oksa’al u báakunail Covid-19 táan u beeta’la tu lu’umil México, k’aaba’inta’an Patria. Kéen ts’o’oksa’ake’ yaan u p’ata’al tu táan u jo’olpóopilo’ob toj óolal ti’al ka meyajnak wa tumen ka k’uchul xchukul k’a’abéetchajaki’, ts’o’okole’ wa tumen ka jóok’ok ba’al tu beele’, yaan u béeytal u líik’sa’al wa bajux taak’in ku meyaj ti’al u ma’anal báakuna ti’ uláak’ táanxel lu’umil, beey tu ts’áaj k’ajóoltbil María Elena Alvarez-Buylla Roces, máax jo’olbesik Consejo Nacional de Ciencia y Tecnología (Conacyt).
 
 
Ti’ k’a’aytajil tsikbal beeta’ab ja’atskab k’iin tu kúuchil Palacio Nacionale’, tu ya’alaj báakunae’ ts’o’ok u u túunta’al ti’ ba’alche’ob, yéetel te’e k’iino’ob ku taala’ yaan xan u káajsa’al u túunta’al ti’ wíinik, ichil 90 wa 100 u túul máak bíin u yóot ka túunta’ak yéetelo’obi’ -máaxo’ob unaj tooj u yóolo’ob-, ts’o’okole’ yaan u beeta’al je’el bix jets’a’an tumen Comisión Federal para la Protección contra Riesgos Sanitarios (Cofepris).
Túuntajile’ yaan u beeta’al Ciudad de México. Yóok’lal túun u k’aaba’ báakunae’, jala’ach Andrés Manuel López Obradore’, tu ya’alaj “Patriae’ tuláakal ba’al”, ts’o’okole’ tu ch’a’achibtaj jk’aay tuukul zacatecanoil Ramón López Velarde, máax beet u ts’íibil La suave patria, le beetike’, ba’ax tu ts’íibtaje’ “ku chíikbesik u k’a’ananil u kuxtal le lu’uma’, ba’ale’ beyxan tumen le noj meyaja’ yaan u ts’áak u páajtalil u yantal báakuna ti’ le lu’uma’ yéetel ma’ ko’oji’”.  
Beyxan tu ya’alaje’ “to’one’ k tukultik k’a’abéet k t’aan yéetel k ba’atel yóok’lal Patria, le beetik beey xan ts’a’abik u k’aaba’ le báakunao’”. 
Jump’éel ti’ u jach táaj k’a’anan ba’al táan u beeta’al tumen Conacyte’ -ku ya’alik jala’ach- leti’ u k’a’abéetkunsiko’ob ba’ax k’ajóolta’an beey investigación aplicada, leti’e’ ba’ax k’a’abéet u yojéelta’al, u k’ajóolta’al bix u máakilo’ob México. Ma’ táan u táanilkunsa’al ba’ax u k’áat le nojoch mola’ayo’obo’.  
“Káaj u jach táaj k’ajóolta’al le ku ya’alal innovación tecnológica, ba’ale’ le je’elo’ chéen tu ts’áaj u páajtalil u yúuchul ookol. Chéen ba’axe’ xu’ulij; ka’ache’ ku táakmuk’ta’al fideicomisos tumen beey u seen xu’upul u taak’inil kaaj, ba’ale’ walkila’ ts’o’ok u ch’éenel”.
Ts’o’ok u yantal k’a’anan ba’al beeta’an tumen Conacyt: u nu’ukulil u pikta’al k’oja’an máak jach talam yanik, ts’o’okole’ beora’ táan u beeta’al le noj xaak’ala’ ti’al u páajtal u yantal jump’éel u báakunail México.  
“Tukulte’ex beyka’aj ba’al ku chíikbesik le báakuna je’ela’: yáax u páajtal u yantal to’on, tumen ma’ p’íit ba’ali’, máax beetike’ leti’ jets’ik wa ku cha’ak u jóok’sa’al ti’ táanxel lu’umo’; ti’al México yéetel uláak’ lu’umo’ob. U ka’ap’éel ba’ale’, leti’e bajux kéen u tojoltej, tumen ma’ jach ko’oj k ti’ali’, ts’ook ba’al túune’, leti’ u séeba’anil. Ojéela’an jach ma’alo’ob beeta’an”, tu ya’alaj.
 
Máax jo’olbesik Conacyte’ tu toslaj tu winalil abril yéetel mayoe’ yaan u xak’alta’al ba’ax kun chíikpajal ti’ u yáax jaats meyajil; ti’ le ka’ap’éel winalo’ob ku taal ti’ le je’elo’ yaan u xak’alta’al ba’ax kun chíikpajal ti’ túuntajil yéetel tu yóox jaatsil, ti’al u winalil noviembre ti’ le ja’aba’, yaan u yila’al wa ku éejenta’al u meyaj kéen xchukul k’a’abéetchajak.  
Ichil máaxo’ob táan u táakpajal ti’ u xaak’al meyajil Patriae’ ti’ yaan ajts’akyajo’ob yéetel ajxak’al xooko’ob jach kaambanaja’ano’ob ti’ k’a’anan ba’al k’a’abéet ti’al u beeta’al jump’éel meyaj je’el bix le je’ela’, je’el bix: Constantino III López Macías, Peter Palese, Florian Krammer, Felipa Castro Peralta yéetel Marta Torres Rojas. 
 
Uláak’ ba’ale’, úuchik u beeta’al k’a’aytajil tsikbale’, k’áata’ab ba’ax táan u yúuchul yéetel poliitikáas puublikáas ti’al u ts’aatáanta’al u seen polokil máak yéetel uláak’ k’oja’ano’ob je’el bix le je’elo’.  
Jala’ach López Obradore’ tu ya’alaj ti’ le k’iino’ob ku náats’alo’oba’, yaan u ts’a’abal k’ajóotlbil ka’ap’éel ku’ubesajo’ob, jump’éele’ yóok’lal u polokil máak, uláak’e ti’al u ts’a’abal ojéeltbil ba’ax sajbe’entsil yaan ti’ u kuxtal máak yóok’lal áadixioono’ob, tumen jach k’a’anan ba’al ti’ bix u tséentikubáaj máak.  
Xak'alutskíinsa'an tumen: Sasil Sánchez Chan"
14/04/2021,Jairo Magaña,Sasil Sánchez Chan,San Francisco de Campeche,Kajnáalo’ob ti’ u éejidoil San Eduardoe’ ta’aytak u béeykunsik u ti’alintik u k’áaxo’ob,"Ts’o’ok u máan 14 ja’abo’ob káajak u kaxta’al ka je’ets’ek bix kéen p’áatak 199 ektareas ti’ éejido’ob yaan tu lu’umil Kaanpech, k’ajóolta’an beey San Eduardo. K’áaxe’ ti’ p’aata’al tu jáalpachil périferico Pablo García y Montilla, tu’ux yaan kex 100 u túul kajnáalo’ob táaka’an ichil Secretaría de Desarrollo Agrario, Territorial y Urbano (Sedatu), ta’aytak u béeykunsik ka’a je’ets’ek lu’um ku ba’atetiko’obe’ beey tierras nacionales, ti’al beyo’, kéen ts’o’okoke’, u yantal u páajtalil ti’ob u maniko’ob je’el bix jets’a’an unaj u beeta’al tumen a’almajt’aan. 
 
 
Le je’ela’ jts’a’ab k’ajóoltbil ti’ jump’éel múuchtambal beeta’ab tumen kajnáalo’ob, máaxo’ob k’ucho’ob te’e lu’umo’, ti’al u ja’abil 2000. Tu jo’oloj ka’ap’éel ja’abo’obe’, káaj túun u beetiko’ob u máanil yéetel u meyajil ti’al u jéets’el máax kun ti’alintik, tumen tu yilajo’obe’ beey mina’an u yuumil le k’áaxo’.  
“Je’el bix úucha’an ya’abach juntéenake’, ayik’al máako’obe’ ku yóotaj u tok to’on le k’áaxo’oba’, tumen ku ya’aliko’obe’ leti’ u yuumilo’ob bin, ba’ale’ ma’ patal le ju’un ku ye’esiko’obo’, tumen to’on káajs u meyajil ti’al u jéets’el máax ti’ali’, úuchik k kaxtik tu kúuchil Sedatu wa yaan máax ti’alintik, ts’o’okole’ t-ilaj k ch’a’ak u t’aanil ti’al u jéets’el, tumen a’ala’ab to’one’ mina’an u yuumil le k’áaxo’”, tu ya’alaj juntúul ti’ le kajnáalo’obo’.
Yóok’lal mola’ay ets’ekbal tu jach jo’okajil le kaajo’ tu’ux ku meyajta’al saabilae’, tu ya’aljo’ob leti’obe’ maas chan séeb úuchik u béeykunsiko’obe’ tumen áantabo’ob tumen u jala’achil le lu’umo’. 
Mario Silva Pérez, leti’e máax jo’olbes múuch’tambal. Leti’e tu ya’alaj le ju’uno’obo’ ma’ táan u páajtal u máansa’alo’ob chéen beey je’el tu’uxako’, tumen ojéela’an yaan tu’ux ucha’ane’ ku yokolta’al ti’ kaaj le ju’un tu’ux chíimpolta’al ba’ax uti’alo’ob.  
Xak'alutskíinsa'an tumen: Sasil Sánchez Chan"
14/04/2021,Afp,Sasil Sánchez Chan,"Yakarta, Indonesia","Úuchak u káajal Ramadáne’, méeskitaobe’ tu mu’uk’ankúunsaj u kaláanta’al toj óolal","Tu yáam u bo’oyil Covid-19e’ beetik u xo’ot’ol wa u kóomkunsa’al k’iimbesajo’ob yóok’lal u sajbe’entsil u pa’ak’al k’oja’an ti’ máake’, u tajan ya’abil musulmanoilo’ob yóok’ol kaabe’ tu káajsajo’ob le martes máanika’ Radamán, su’uk’in winal.
Indonesia tak Egiptoe’, máaxo’ob ku yoksaj óolo’obe’ tu káajsajo’ob le winala’, ts’o’okole’ kex tumen pak’be’en k’oja’ane’ ku beetik u yantal saajkile’, u kaláanta’al u kuxtal máake’ jejeláas bix u beeta’al ti’ lalaj nojlu’umo’ob.
 
 
Xak'alutskíinsa'an tumen: Sasil Sánchez Chan"
15/04/2021,Itzel Chan,Sasil Sánchez Chan,"Mérida, Yucatán","Abigail Uc, káaj beey xmeyaj ichnaj, tu ts’o’oksaj u xookil derecho; walkila’ táan u báaxal kuuch","Abigail Uc Canché, juntúul maaya ko’olel béeychaj u táakapajal beey xmáasewal báaxal kuchnáal. Leti’e ka’alikil táan u líik’ile’ yanchaj u meyaj ich najo’ob ti’al u bo’otik u xook; tu yóok’lale’ tu béeykunsaj u ts’o’oksik u xookil dereechóo yéetel walkila’ táan u ketikubáaj ti’al u beetik u xpat a’almajt’aanil Distrito Federal V.
Ti’ jump’éel k’áat chi’ tsikbal beeta’abe yéetele’, Abigail tu ya’alaje’, yanchaj jejeláas ba’alo’ob úuch ti’ tu kuxtal, ba’ale’ tuláakal ba’ale’ ku chíimpoltik tumen tu yóok’lal le ba’alo’obo’ ts’o’ok u béeytal u k’uchul tak tu’ux yaan walkila’.
 
 
“Ka’ache’ suuka’ane’ k t’anik k chiicho’ob beey maama, chéen ba’axe’ tene’ ma’ uts tin wichi’ tumen tene’ yaan juntúul in na’; le beetik ma’ táan in beetik beyo’, chéen ba’axe’ tumen ma’ tin beetaj ba’ax jets’a’an unaj in beetike’, in yuume’ tu taasen tu kaajil Jo’, tu íinternadoil ‘Madre Josefina’, tu’ux xáanchajen lajunp’éel winalo’obi’, ma’ tin wilaj in láak’tsilo’obi’”, tu k’a’ajsaj. 
Abigaile’ ma’ béeychaj u beetik ba’al je’el bix jets’a’an unaj u beeta’al te’e íinternadoo’, le beetike’ túxuta’ab tu yotoch tuka’atéen, chéen ba’axe’ u yuumo’obe’ ma’ tu yóotajo’ob ka u p’at u xook.  
In yuume’ tu k’ajóoltaj juntúul x-éenfermeraa ku meyaj Issste (Instituto de Seguridad y Servicios Sociales de los Trabajadores del Estado) le beetik tu t’anen meyaj ka’alikil ta’aytak in wokol xook tu múuch’kajtalil Francisco I. Madero; beey úuchik u káajal in meyaj chéen ich naj”, tu ya’alaj. 
U ti’ale’, jach k’a’anan u chíimpolta’al máax ku meyajo’ob ich naj, beyxan k’a’anan ka yanak u páajtalilo’ob yóok’lal meyaj ku beetiko’ob, tumen u yojel bix u péech’óolta’al máak, beyxan u yojel bix u p’íitkunsa’al yéetel u tse’elel máak chéen yóok’lal ba’ax ku beetik. 
Ti’al u yutsile’, k’éex u najil tu’ux ku meyaj, tu’ux ma’alob úuchik u k’a’amali’. 19 u ja’abil ka’aj ts’o’ok u beel; kex tumen ma’ utschaj tu yich u yuume’, táakmuk’ta’abij. Ts’o’okole’, jump’éel ba’ax u beetmaj ma’ u tu’ubsik u ch’i’ibale’ úuch tumen u yuume’ xáanchaj táan u meyaj tu yúuchben kaajil Mayapán, ikil u p’áatal kanani’i, tumen lalaj áak’ab u bin yéetel u kiiko’ob beyxan u sukuu’uno’ob.
Abigaile’ síij tu kaajil Telchaquillo, tu méek’tankaajil Tecoh, tu ja’abil 1961. Walkial’ kaja’an Acanceh, tu chan kaajil Tepich Carrillo, ts’o’okole’ ku ki’imak óoltik áantaj ku ts’a’abal ti’ tumen u paalal yéetel u yíicham ikil táan u ketikubáaj beey xbáaxal kuuch ti’ Distrito Federal V, ichil u múuch’kab almejenil Movimiento Ciudadano.
Xak'alutskíinsa'an tumen: Sasil Sánchez Chan"
15/04/2021,Afp,Sasil Sánchez Chan,"Nueva York , Estados Unidos","Juntúul ichil lalaj ka’atúul ko’olele’, jets’a’an ti’ tak tu’ux ku páajtal u ti’alintik u wíinkilal: ONU","Óoli’ u táanchúumukil ko’olel yaan ti’ 57 u p’éel u noj lu’umilo’ob yóok’ol kaabe’ ku p’i’isil ti’ob tak tu’ux ku páajtal u ti’alintik u wíinkilalo’ob, tumen ku yantal máax jets’ik bix kéen yanak u sexual kuxtal, ba’ax nu’ukul kéen u k’a’abéetkuns ti’al ma’ u yo’omchajal wa bix kéen u kaláant u toj óolal, beey úuchik u ya’alik ONU ti’ jump’éel tsoolmeyajil tu ts’áaj k’ajóoltbil le miércoles máanika’.
U yuumilo’ob tsoolmeyaj Estado Anual de la Población Mundial 2021 ti’ u nu’ukbesajil Fondo de Población de las Naciones Unidas (UNFPA, yóok’lal bix u k’aaba’ ich íinglese’), yáax juntúun úuchik u xak’altiko’ob bix yanik u jáalk’ab kuxtalil ko’olel yéetel u wíinkilal. 
 
 
Beey túuno’, xak’alxook beeta’abe’ ku k’aaba’tik Mi cuerpo me pertenece, ts’o’okole’ jts’a’ab uláak’ u yáamk’aaba’il: Reclamar el derecho a la autonomía y la autodeterminación. Te’elo’ ku páajtal u xo’okol loobilaj beeta’ab ti’ ko’olel kuxa’an ti’ 57 u p’éel noj lu’umo’obe’, tu’ux ku chíikpajal ba’alo’ob je’el bix u yóolinta’alo’ob tak u éestirilisaarta’alo’ob, u k’áata’al wa láayli’ sujuyo’obe’ yéetel u loobilta’al u peel wa u wíinkilalo’obi’. 
“U luk’sa’al ti’ ko’olel u páajtalil u jáalk’ab kuxtatik u wíinkilale’ ku táakbesik k’a’anan ba’alo’ob náachchaja’an ti’ tuukulo’ob jets’a’an yóok’ol ko’olel beyxan yóok’ol xch’úupalalal: u jach táaj lúubul u yóolo’ob yóok’lal ba’ax ku taal u beeta’al ti’al suut taak’in, u p’íitkunsa’al ba’ax u yojel u beeto’ob, yéetel le beyaka’aj ku tojoltik u ts’aatáanta’alo’ob ti’ u mola’ayil a’almajt’aan yéetel toj óolal”,  beey úuchik u ya’ala’al UNEFPA ti’ jump’éel k’a’atajil tsikbal jts’a’ab k’ajóoltbil. 
Te’e xak’alxooko’, chíikpaje’ chéen ti’ 56% noj lu’umo’ob kaambanaja’ano’obe’ yaan a’almajt’aan wa p’iis óol ti’al u péektsila’al ka utsil yanak sexual kuxtal je’el bix unaje’.  
“Unaj u beetik k k’ux óol k-ojéeltike’, maanal ti’ u  chúumukil ko’olel yane’, ma’ táan u páajtal u jets’ik wa u k’áat ka yanak wa ma’ sexual óol, u k’a’abéetkunsiko’ob wa ba’ax ti’al ma’ u yo’omchajalo’ob, beyxan wa u k’áat u kaxto’ob ka ts’aataanta’alko’ob ti’ u mola’ayilo’ob toj óolal”, beey úuchik u ya’alaik máax jo’olbesik UNFPA, Natalia Kanem. 
""Beey túuno’, u tajan ya’abil ko’olel yéetel xch’úupalal yaane’ ma’ táan u páajtal u jets’iko’ob ba’ax u k’áat u beeto’ob yéetel u wíinkilalo’ob. U kuxtalo’obe’ yaanal máax ti’alintik”, tu ya’alaj Kanem.
Te’e tsoolts’íibo’ chíikpaja’an 20 u p’éel noj lu’umo’ob tu’ux yaan a’almajt’aano’ob jet’sike’, wa ku yantal juntúul xiib beetik u yóol juntúul ko’olele’, je’el u páajtal u ts’o’okol u beel yéetel máax tu loobiltajo’.
Beyxan ku tso’olole’ ti’ 43 u p’éel noj lu’umo’obe’ mina’an a’almajt’aano’ob jets’ik wa ts’áak u si’ipil ti’ máax beetik u yóol juntúul ko’olel wa ts’oka’an u beel yéetel máax loobiltik, ka’alikile’, maanal ti’ 30 u p’éel noj lu’umo’obe’ ku jets’iko’ob ba’ax ma’ táan u páajtal u beetik ko’olel wa jok’a’an tu yotoch.  
Xak'alutskíinsa'an tumen: Sasil Sánchez Chan"
15/04/2021,Afp,Sasil Sánchez Chan,"Londres, Inglaterra",Reino Unido yéetel OTANe’ yaan xan u p’áatiko’ob afganoil lu’um,"U jala’achil u lu’umil Estados Unidose’, Joe Bidene’, tu k’a’aytaj ka’awjeake’, u lu’umile’ yaan u ch’éenel u ba’atel tu lu’umil Afganistán tumen ts’o’ok u béeykunsik ba’ax u k’áat ka’achij; ka’alikile’ u jala’achil u lu’umil Reino Unido yéetel Organización del Tratado del Atlántico Norte (OTAN) tu ya’alajo’ob yaan xan u luk’ulo’ob ti’ le centroasiática lu’umilo’. Britanikoil kúuchilo’ob k’a’aytik péektsilo’obe’ tu ya’alajo’ob je’el bix Washingtone’, Londrese’ láayli’ yaan u múul meyajtiko’ob poliitikáa yéetel Kabul, ti’al u béeykunsiko’ob u yutsil yantal u múuch’petenil islámica lu’umo’ob.
 
 
Xak'alutskíinsa'an tumen: Sasil Sánchez Chan"
16/04/2021,Itzel Chan,Sasil Sánchez Chan,"Mérida, Yucatán",Chíikbesa’ab jo’olpóopo’ob u k’áat ka jeel yéeyako’ob kex yaan u kuuchbo’olob tak yóok’ol 76 mil pesos,"Ichil u tsoolmeyajilo’ob Informes Individuales de la Auditoría Superior del Estado (ASEY), je’el bix xan u tsoolmeyajil Informe General Ejecutivo del Resultado de Fiscalización Superior, jok’a’an ichil Cuenta Pública 2019, chíikpaje’ yaan kex bolontúul jo’olpóopo’ob táan u kaxtiko’ob u jeel yéeyalo’ob ti’al u beetik u jo’olpóopilo’ob, kex tumen yanchaj u bo’olkuucho’ob ichil 12 mil tak 76 mil pesos, ikil ma’ tu sáaslikunsajo’ob bix u k’a’abéetkunsiko’ob taak’ini’.  
Máax jo’olbesik Unidad de Vigilancia y Evaluación (UVE) de la ASEY, Jonathan García Ramírez, tu tsikbaltaj tu táan u múuch’meyajil Vigilancia de la Cuenta Pública, Transparencia y Anticorrupción jayp’éel ba’alo’ob ti’ tsoomeyaj beeta’ab; leti’obe’ páatchaj u jach xak’altiko’ob ba’ax ts’íibta’an te’elo’.  
 
 
Beey túuno’, ichil máaxo’ob chíikpajo’ob te’e tsoolts’íibo’, ti’ yaan u jo’olpóopilo’ob Chichimilá, Halachó, Hunucmá, Kanasín, Kaua, Oxkutzcab, Telchac Pueblo yéetel Telchac Puerto, yéetel Tixkokob. Ti’ leti’ob jts’a’ab u bo’olkuuchilo’ob. 
U jo’olpóopil u méek’tankaajil Chichimilae’, Samuel Uc Poot, tu páayaj 2 miyonesil 211 mil 922 pesos ti’ ba’alumbáaj kaaj, ti’al u meyaj ti’, ts’o’okole’ tak walkila’ ma’ u sáasilkúuns bix úuchik u k’a’abéetchajal ti’.  
Yóok’lal le ba’alo’ob ku yúuchula’, xpat a’almajt’aan Milagros Romero Bastarracheae’, tu k’a’ajsaje’ yaan kex 48 u túul u jo’olpóop táan u kaxtik u ka’a yéeyalo’ob tu lu’umil Yucatán, ba’ale’ tu ch’a’achibtaj u k’a’ananil u xak’alp’i’isil meyaj tu beetajo’ob te’e ja’abo’oba’, yéetel u jach ts’a’abal k’ajóoltbil ba’ax ma’ patal ba’al tu beetajo’obi’ ti’al u yojéeltik kaaj, tumen beyo’ je’el u páajtal u jets’ik máak wa u k’áat u ts’áak u yéeyaj ti’ máaxo’ob táan u meyajo’ob walkila’.  
“Táan k t’aan yóok’lal jo’olpóopo’ob táan u meyajo’ob walkila’; máax ti’ob ts’o’ok u chíikbesa’ale’ ma’ u sáasilkúunso’ob bix ts’o’ok u xupiko’ob taak’in. Kin tukultik jach talam ba’al, ts’o’okole’ unaj u jach chíikbesa’al beyka’aj u náajaltmaj u beetiko’ob tuka’atéen u jo’olpóopilo’obi’ kex tumen yaan u p’aaxo’ob. Unaj u ts’a’abal u si’ipil yóok’lal ba’ax táan u beetiko’ob yéetel ma’ patali’, tumen u miyoonesil pesos le táan u ch’a’ako’ob ts’o’okole’ ma’ táan u sáasilchajal bixij”, tu ya’alaj. 
Beey túuno’, García Ramíreze’ tu k’a’ajsaje’, jk’u’ub 33 u p’éel tsoolmeyajo’ob ti’ méek’tankaajo’ob ti’al u chúukbes’al le 106 u p’éel unaj u yantalo’, ts’o’okole’ ba’ax chíikbesa’ab tumen ASEYe’ beetchaj yóok’ol mil miyoonesil mil 158.5 pesos, le je’elo’ tu chíikbesaje’, sáasil yanik xuup yanchaj yóok’ol u 65% ti’ tuláakal: mil miyoonesil 656 mil 667.2 pesos.  
Beyxan, xoka’abe’ 518 mil 102.9 pesos kun p’áatal chen beyo’; ts’o’okole’ ila’abe’ ma’ sáasil yanik ba’al ti’ 14 u p’éel jaatsil meyaj, ichil le mantats’ u jóok’olo’obi’, ti’ yaan: Registro e Información Financiera de las Operaciones, Servicios Personales yéetel Destino de los Recursos.
Máax jo’olbesik múuch’meyajil, Alejandro Cuevas Mena (PRD), tu ya’alaje’ “su’utsil” u kaxtik u jeel yéeya’al jo’olpóopo’ob ma’ ma’alob meyajnaja’ani’, je’el bix ucha’an tu Ayuntamientoil u kaajil Jo’, tu’ux ts’a’aban xupa’ane’ “Central de Abastose’,  68.9 miles de pesos; Comité Permanente de Carnaval de Mérida, 363.9 u milesil pesos, Servilimpiae’, 7 miyoonesil pesos”.
Xak'alutskíinsa'an tumen: Sasil Sánchez Chan"
16/04/2021,La Jornada,Sasil Sánchez Chan,"Madrid, España",Juntúul xsireenáa óok’ostik tango ich ja’,"Ka’ach tu paalile’, Ariadna Hafeze’ tu jach yaayantaj u súutul juntúul u ba’alche’il ja’, ti’ u petenil Gran Canaria, tu’ux síijij. Walkila’, ts’o’ok u beéykunsik úuchik u yóok’ostik “tango ich ja’”, táabsa’ab tumen frances j-jo’olbesajil Bastien Soleil. Ti’al u béeytale’ ju’ul u wíinkilal x-españolail óok’ot, máax u takmaj jump’éel sak nook’ yéetel ka’anal xanab. U yóok’ote’ óoli’ beey náaytbil u yúuchul tu tamail ja’e’. Yanchaj u bulikubáaj 600 u téenal ichil le ja’o’. Cha’ane’ óoxp’éel minuto ku xáantal, áak’ab úuchik u táabsa’al yéetel ku k’aab’atik Tang’O.
 
 
Xak'alutskíinsa'an tumen: Sasil Sánchez Chan"
16/04/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Pan ch’eel,"Pan ch’eelo’obe’ u jach táaj no’ojanil ba’alche’ siijil yóok’ol kaab, tumen u kojo’obe’, kex tumen ku p’isik u yóox jaatsil u wíinkilale’, ku ts’áak u páajtalil u xik’anlo’ob tu beel yéetel ma’ u lúubulo’ob kéen u t’uchubajo’ob tu k’ab che’, beey úuchik u ya’alik j-bioologóo Roberto Rojo, máax jo’olbesik u pláanetarioil Playa del Carmen.
""U koje’ leti’e ba’ax jach táaj chika’an ti’, ts’o’okole’ ma’ aali’ yéetel beeta’ab tu beel ti’al u séeb k’a’abéetkunsik”, tu ya’alaj.  
Yéetel u koje’ ku páajtal u jochik u yo’och ti’ u k’ab che’. Kéen u t’oko’obe’ jumpuul u bin tu kaalo’ob. (Ma’ táan u cha’achi’). Tu petenil Yucatáne’ yaan óoxp’éel u jejeláasil le ba’alche’a, ba’ale’ yaan 42 u p’éelal. 
“Suuk u jaantik u yich che’ yéetel ku máan u k’i’itbes neeko’ob tu’ux ku máano’ob. Ku na’atale’ kuxa’an k’áax wa ti’ kaja’ano’obi’”, ku ya’alik. Beyxan, kéen síijiko’obe’ mina’an u k’u’uk’melo’obi’ yéetel ts’uts’ubkil u yooko’ob ti’al ma’ u loobiltik u mejenil kéen yanak.
Xak'alutskíinsa'an tumen: Sasil Sánchez Chan"
19/04/2021,La Jornada,Sasil Sánchez Chan,"Mérida, Yucatán","“Ju’une’ je’el u sa’atale’, ba’ale’ ma’ k’a’anan meyaj unaj u beeta’al ti’al u yutsil ts’íibta’al péektsil”","Elena Poniatowska
Ichil u yáax k’iinilo’ob enero ti’ u ja’abil 1994, subcomandante Marcose’ tu yilaj u yéemel Blanche Petrich yóok’ol u tsíimin, ich chiapanecoil k’áax. Leti’e’ yáax ko’olel máax k’áatchi’tsikbalnaj yéetel. Blanchee’ chíimpolta’anili’ úuchik u ts’íib yóok’lal yáax talamil yanchaj úuchik yantal u jóok’ol máasewalo’ob ti’ u lu’umil Guatemala béeychaj u kuxtalo’ob ti’ kiinsajtámbal úuch tu k’iinil u beetik u jala’achil Romeo Lucas García yéetel Ríos Mont. Guatemaltecoilo’obe’ p’áato’ob Chiapas ti’al ma’ u sa’atal u ch’i’ibalo’obi’. Beyxan Blanchee’ ts’o’okili’ u meyajtik k’a’anan ts’íibo’ob yóok’lal u jala’achil México yéetel Guatemala, úuchik u jets’a’al u suut máasewal máako’ob tu lu’umilo’obi’, leti’e’ tu ts’íibtaj talamilo’ob máansa’ab tumen kaaj ti’al u suut.
 
 
Beyxan, Blanchee’ leti’e’ máax k’áatchi’tsikbalnaj yéetel obiispóo Samuel Ruiz, ts’o’okole’ in líik’smaj tu beel ts’íib tu beetaj yóok’lal Haití, tumen chika’an bix úuchik u na’atik kaaj p’ata’an chéen beyo’. Walkila’, Blanche Petriche’ 68 u ja’abil, ts’o’okole’ láayli’ u píitjo’oltik je’el ba’axak ka úuchuk ti’al u xak’alts’íibtik talamilo’ob ku yantal Centroamérica yéetel México. U luk’sik u saajakil, u p’atik tséelik sa’ajbentsil ba’alo’obe’, leti’ ba’ax ts’áak u yóol u kuxtal.  
 
- Teen ka’ache’ taak ka’ach in meyajtik klaasikáa ts’íib, ba’ale’ ma’ tin xokaj séekundariai’, chéen high school, le beetik ma’ páatchaj in xook Universidad Nacional Autónoma de México, ka yanchaj in wokol Escuela de Periodismo Carlos Septién García. Ti’ tin wilaj u ts’íibta’al péektsilo’obe’ jump’éel ba’al jach taak in beetik. K’éex bixen, tumen ka’ache’ chéen tin junnal kin máan, ba’ale’ káaj in wilik tuláakal ba’ax ku yúuchul tin bak’pachil. Suukchaj in xokik pik’il ju’uno’ob.
 
– Míin ti’ yanchaj u noj k’eexil ichil máaxo’ob ku bin k líik’il te’e ja’abo’obe’. To’one’ péeksa’ab k-óol tumen Centroamérica yéetel ba’atel ku yúuchul ka’achij: nicaragüenseil, guatemaltecail, salvadoreñail. Te’elo’ ya’ab ba’al tána u k’éexeli’, le beetik súut k-ich tak te’elo’. Beyxan yanchaj ba’al u yil yéetel máax ajts’íib péektsilo’ob yéetel múul meyajnajeni’.
 
“U yóol in meyaje’, jéets’ yéetel u múuch’il ajts’íib péektsilo’ob yéetel meyajnajen. Estados Unidose’ jach ya’ab ba’al xan ku ye’esik, k’a’anan tumen ya’ab tu’ux ku yantal ti’al u yúuchul ts’íib, ba’ale’ míin to’one’ k-ilik yéetel latinoamericanail paakat, le beetike’, jela’an bix k na’atik le lu’umo’.  
 
–Jach utsil binik teen tumen jach tu káajbalile’, La Jornada, ku jach t’u’ulpachtik ba’ax ku yúuchul tu xuulilo’ob lu’um te’e noojolo’. Beyxan ku jach ilik ba’ax ku yúuchul yéetel u péek máak tak táanxelil kaajo’ob yéetel guatemaltecoilo’ob ku wulabta’al Chiapas… Jach táaj utsil meyaj, le beetik káaj in ts’íib, in k’áatchi’, in xaak’al tu yóok’lal. Beey úuchik u bin u káajal chiaoanecoil lu’um.
– Yáax teech k’áatchi’tsikbalnaech yéetel subcomandante Marcos, beyxan yéetel Ramona, la comandante.
– Tsikbale’ tin beetaj yéetel Elio Henríquez. K’áatchi’tsikbale’ tu beetaj t-éetel, yéetel jch’a’a oochel Antonio Turok. Kin tukultik tu beetaj yóok’lal bix u na’atal u meyaj La Jornada, yóok’lal bix úuchik u ch’a’anukta’al tumen ka’aj líik’ u muuk’il zapatistao’ob. Beey úuchik in túuxta’al in beet tumen Carlos Payán yéetel Carmen Lira. Comandante Ramona leti’e’ máax yaan yóok’ol subcomandante, chéen leti’ beetik u kóomandanteil Comité Clandestino Indígena Revolucionario. Leti’e’ ku paktiken yéetel u mejen icho’ob, ts’o’okole’ tajan ya’ab ba’al ku ya’alikten beyo’, le beetike’ tin k’áataj tsikbal jumpáayil yéetel. Óol talamchajij tumen leti’e’ ma’atech u t’anik káastelan, mix ten kin t’anik tzotzil. Juntúul xch’úupal áanto’on ti’al u beetik u sutt’aanil. Tsikbal tin beetaje’ tu chíikbesaj teen u muuk’il jump’éel kaaj táan u líik’sik u muuk’ tu táan sisteemáa.
 
Blanchee’ ku tukultik u ts’íibta’al péektsilo’obe’, je’el tu’uxak ka beeta’ak, ti’ Internet ti’ uláak’ kúuchilo’ob, ti’ máaben cha’ane’, óoli’ ma’ keet u xíimbali’. Je’el tu’uxak ka beeta’ake’ k’a’anan u no’oja’an beeta’al. U ka’anal ba’ax úuch jets’a’ak ti’al u ts’íibta’al péektsilo’obe’ leti’ u k’a’ananil, tumen leti’ p’aatal beey u no’ojanil ti’al u yúuchul meyaj. Ku páajtal u yúuchul ts’íib, kex ma’ táan u ts’a’abal ti’ ju’uni’, ba’ale’ ma’ táan u páajtal u xu’ulul u yúuchul xaak’al yéetel ts’íib. 
Xak'alutskíinsa'an tumen: Sasil Sánchez Chan"
19/04/2021,La Jornada Maya,Sasil Sánchez Chan,"Mérida, Yucatán",U ba’ateta’al Paseo de Montejo,"Ricardo López Santillán
 Investigador de la UNAM, adscrito al CEPHCIS
Le ki’ichkelem noj beja’ u chíikulal xwo’okin tuukulo’ob yéetel mantats’il t’aan. Yucatekoilo’ob, jo’ilo’ob yéetel máaxo’ob t jets’aj k p’aatal kajtal te’e kaaja’ k jach ki’iki’ óoltik Paseo de Montejo. Kex tumen mixba’al ti’ tuláakal ba’axe’ yani’, k ti’al; mix xan ba’ax yaan u yil yéetele’ unaj u beetik k t’aanili’. U ti’al kaaj; jejeláas bix u k’a’abéetkunsa’al, jejeláas máax k’a’abéetkunsik. Ba’ax ku chíikbesike’ ku beetik u yantal u t’aanil mantats’.
Beey u ti’al kaaje’, ku na’atale’ ku k’a’abéetkunsa’al xan beey u kúuchil ti’al u much’ikubáaj kaaj, u ya’abile’ ti’ ku beeta’al Monumento a la Patria, óoli’ keet yanik, wa ma’ maanal yéetel Plaza Mayor. U ts’ook ka chíikpaje’, leti’e ba’ax úuch tu k’iinil 8M. Ba’ale’ ti’ ku yantal jejeláas líik’saj t’aani’, ku laj xíimbalta’al le noj bejo’ yéetel ku je’elelo’ob ti’al u chíikbesa’al le ba’ax ku ya’alalo’.  
 
 
Tu paach ba’atel ku yantal yóok’lal Paseo de Montejoe’ ku jéets’el jayp’éel noj k’a’anan tuukulo’obi’, je’el bix, le ba’ax unaj u chíikbesa’ali’ yéetel bix unaj le kaajo’. U ba’ateta’al u yojéelta’al máax ti’al wa ba’ax unaj u ts’a’abal te’elo’ ma’ táan u jóok’ol chéen ti’ juntúul máaki’, jejeláas máaxo’ob ts’áak u tuukulo’obi’.  
Kúulpach ti’ u tuukulil gobernanza yane’,  jka’anal xook Antonio Azuelae’,  ku tukultike’, xwo’okinil ku tantal yóok’lal le noj beja’, ku yúuchul yóok’lal bix tsola’anil u kuxtal kaaj. Unaj u kéet aktáanta’al tuukulo’ob yaan, tumen beey u mu’uk’anchajal pajtalil, mola’ayo’ob yéetel kaaj.
Yéetel túun le tuukula’, in k’áat in xak’alt tukult kamp’éel keet tuukulo’ob yaan ti’ kaaj yóok’lal Paseo de Montejo. Ba’ale’ u jaajile’, le tuukulo’oba’ yanchaj yóok’lal túumben meyaj beeta’ab te’elo’, u beel u máan t’íinchak balak’ ook, ba’ale’ náach yanik u nooyil tsikbal, ma’ túumbeni’. Le kamp’éel ba’alo’obo’, leti’ le je’elo’oba’: úuchik u ts’a’abal u chíikulal Los Montejo, u beeta’al ba’ax k’aaba’inta’ab Paso Deprimido, u ch’éenel u beeta’al u Carnavalil u kaajil Jo’ te’e noj bejo’ yeetel, le táant u beeta’alo’, u beelil u máan t’íinchak balak’ ooki’. 
Le ba’alo’oba’ ts’o’ok u chíikbesiko’obe’, ma’ chéen ch’a’abil u je’ets’el jump’éel tuukul ti’al u páajtal u ch’a’anukta’al a’almajt’aan wa bix u yóol jala’ach tu táan le je’ela’, tumen kex yaan k’iin jun jaatse’ ku chíimpolta’al u t’aan, ku p’áaal uláak’ paachili’, wa ma’ táan u éejenta’al ba’ax ku beeta’ali’.
 
Xak'alutskíinsa'an tumen: Sasil Sánchez Chan"
20/04/2021,Joana Maldonado,Sasil Sánchez Chan,"Chetumal, Quintana Roo","Táan u bin u ya'abtal, u k'a'abéetkunsa'al cannabis","Ti’al u yantal máax konik cannabis ti’ Internete’, unaj mina’an u chíikulal náarkotraafikóo yéetel “mina’an u k’i’ik’eli’”, tumen leti’e ku k’a’abéetkunsa’al ti’al náaysaj óol wa ti’al u yúuchul ts’aakankil, tumen tak walkila’ mina’an u páajtalil u yantal ti’ máak yéetel u táakmuk’tajil a’almajt’aan. Xíiwe’ ku pa’ak’al ti’ najo’ob wa ti’ k’áaxo’ob jets’a’an ti’al konbil, ichil máax u k’ajóolmajubáaj wa ichil tu’ux mina’an sajbe’entsili’, tumen ku k’a’abéetkunsa’al mola’ayo’ob to’ik tu beel yéetel péektsiltik u pa’ak’al ti’al u yantal uláak’.
“Walkila’, ma’ k’a’abéet u ma’anal ti’ narcoi’, tuláakal ba’al je’el u kaxta’al ti’ Internete’”, beey úuchik u ya’alik Víctor. Ikil u máan xaak’al ti’ Internet tak ka tu kaxtaj u múuch’ilo’ob Facebook tu’ux ku ko’onol cannabis ti’al u meyaj ti’, tumen le beeta’alo’ indoor (ich naj) u máak’anta’al, yéetel ku páajtal u k’áatik ti’al u túuxta’al ti’ tu yotoch. 
“Tin kaxtaj le máaka’ tumen taak xan in pak’iki’, ts’o’okole’ juntúul xi’ipale’ tu k’a’aytaj ti’ Facebook paak’al ku beetik, le beetik tu ya’alaj tene’ je’el u páajtal k beetik jump’éel coffee shop; tsikbale’ ku káajal ti’ Facebook, ts’o’okole’ ku beeta’al u múuch’ilo’ob WhatsApp, ti’al beyo’ u páajtla u bin u jatspajal u múuch’il máaxo’ob ku ts’áak u yóolo’ob ti’al koonol tu beel”, beey úuchik u tsolik Víctor.
Máax yéetel ku t’aane’ ku ya’alike’, ku jooch kex waktéen wa uktéen xíiw ichil jump’éel winal, lela’ u k’áat u ya’ale’ chan nonoj ku yantal ti’ tumen ku kaxtik u konik ti’al u páajtal u túuxtik tak tu’ux ku k’áata’al.
Víctore’ u ts’áamaj u yóol ti’al u béeytal u beetik jump’éel kúuchil Internet tu’ux ka xo’okok jach tu beel bix le xíiw kéen k’a’abéetkunsa’ako’, tu’ux ka xo’okok bix u ch’i’ibalil yéetel uláak’ ba’ax je’el u beetik ti’ máake’.  
Ma’ seen úuch ch’éenek u múul túuntik yéetel u múuch’il náarkomenudiista máako’ob, tumen béeychaj u t’aan yéetelo’ob Chetumal, le beetik káaj u túuntik je’el bix u bin u yantal ti’, tumen ti’ ch’i’ilibe’ asab ma’alob u yantal ts’o’okole’ u pa’ak’al yéetel u meyajta’ale’ ku beeta’al ti’ k’áaxo’ob yaan ti’ soolaro’ob tu’ux kaja’an máak.  
Victore’, ku ya’alike’ sajbe’entsil u yúuchul ko’onol beya’, tumen mina’an mix ba’al jets’ik u kaláanta’al kéen túuxta’ake’, ts’o’okole’ ma’ xan ojéela’an wa yaan u k’áata’ali’; beyxan ti’al u yutstal u túuxta’ale’ ku yantal u ya’alal chéen nook’ le to’ano’.
“Ku to’obol tu jach chichnil ku páajtale’ ti’al u ts’a’abal na’atbile’ chéen nook’, tumen leti’e ts’íibta’an tu paach ku túuxta’alo’, ts’o’okole’ ku to’obol yéetel je’el ba’axak xíiwil yaan u book, káaneláa wa klaabóo ti’al u chan sa’atal u book”, tu tsolaj.
Ku ya’alike’, yaan u jejeláasil xan bix u túuxta’al, je’el bix pre rolls “óoli’ je’el bix beengala sáasil to’an yéetel séelofaan wa ma’e ku ts’a’abal beey atún wa u yo’och miis, ba’ale’ lelo’ jejeláas xan bix u tojol; yaan xane’ ti’ páasteurisaada boolsa ku ts’a’abal, ku páajtal u kaxta’al ti’ Mercado Libre, ts’o’okole’ yéetel jump’éel chan nu’ukule’ ku páajtal u ts’a’abal tu beel ichil, ts’o’okole’ ku ts’a’abal u áarinail.  
U tuukulil Víctore’ leti’ u páajtal u pak’ik ti’al u páajtal u k’a’abéetkunsik xan, yéetel ka béeyak xan u ts’áak ti’ máaxo’ob naats’ yanik ti’, ba’ale’ lelo’ yaan u yúuchul tumen ts’o’ok u je’ets’el a’almajt’aan tsolik bix u nu’ukil u k’a’abéetkunsa’al cannabis, tu’ux ku ya’alale’ je’el u páajtal u yantal tu yotoch máak tak wak kúul xíiw wa tak waxak, ba’ale’ le u ts’ooka’ chéen wa yaan ka’atúul wa maanal ti’ máaxo’ob k’a’abéetkunsik.  
Máax k’áatchibta’abe’ tu ya’alaje’ ts’o’ok u káajsik u yoksik u ju’unil ti’al u k’áat áamparóo tu táan máaxo’ob jets’ik a’almajt’aan; yáaxe’ tu beetaj tu táan Dirección de Protección de Riesgos Sanitarios, ba’ale’ ma’ cha’ab ti’, le beetike’ yéetel le ju’un je’elo’ ku páajtal u bin tu táan Poder Judicial de la Federación ti’al u beetik u ts’ook. 
Kéen ts’o’okole’, óoli’ ma’ talam ba’ali’, tumen ku ya’alike’ “tuláakal ba’ale’ ti’ Internet ku kaxta’al, tak u sáasil k’a’abéet, u nu’ukulil yéetel u máakinail ti’al u meyajta’al je’el bix unaje’”.  
Víctore’ ku tsikbaltik bix je’el u páajtal u pa’ak’al yéetel u meyajta’al cannabis, tumen je’el bix u pa’ak’al bu’ule’, jujump’íitil u bin u meyajta’al tak kéen máansa’ak ti’ lu’um tu’ux ku ch’a’ak u muuk’.  
 
 
 
Xak'alutskíinsa'an tumen: Sasil Sánchez Chan"
20/04/2021,Ap,Sasil Sánchez Chan,"Madrid, España",Tak ka’aj beeta’ab u xik’nal Ingenuity yóok’ol u ka’anil Marte,"Péepen k’áak’ beeta’ab tumen Administración Nacional Aeronáutica y del Espacio (NASA) ti’al u máan xaak’al Martee’ béeychaj u líik’il xik’nal le lunes máanika’, ti’ luk’ yóok’ol chak lu’um tu’ux ets’ekbal ka’achij, ti’al beyo’ u yáax máan sutulsuut te’elo’, ts’o’okole’ tumen u motorile’ u meyaje’ yaanal yóok’ kabil yaan. NASAe’ tu tukultaj u beetik u líik’il tak yóok’ol 40 segundos ti’al u beetik: u meyaj tu beel, u líik’ik, u máan xik’nal, u yéemel yéetel u jáayal.
 
 
Xak'alutskíinsa'an tumen: Sasil Sánchez Chan"
21/04/2021,La Jornada Maya,Sasil Sánchez Chan,"Mérida, Yucatán",Tu noj lu’umil Méxicoe’ ts’o’ok u je’ets’el a’almajt’aan ti’al u k’áatchi’ita’al u máasewal kaajilo’obi’,"U Mola’ayil Pat A’almajt’aano’obe’, tu éejentaj, yéetel 466 yéeyajil táakmuk’tik, mixjump’éel ma’ táan u éejentiki’ yéetel óoxp’éel ma’ jets’a’abe’, u jets’ts’íibil ti’al u je’ets’el u a’almajt’aanil Ley General de Consulta de los Pueblos y Comunidades Indígenas y Afromexicanas.
Te’e ts’íibil ju’uno’ ku chíimpolta’al u páajtalil ti’al u beeta’al k’áatchi’itajil yáax jets’a’an ti’ U Almejenil u A’almajt’aanil le noj lu’uma’, beyxan ichil U Mok’taanil 169 ti’ Organización Internacional del Trabajo sobre Pueblos Indígenas y Tribales en Países Independientes, ichil uláak’o’ob.
 
 
Te’e jets’ju’uno’ ku ya’ala’al yaan u páajtalil ti’ob u k’áatchi’ibtalo’ob ich jáalk’abil, ma’ili’ beeta’ab mixba’ali’ yéetel tu’ux ka laj tso’olok wa ba’ax ti’obi’, tumen yéetele’ ku chíimpolta’al u muu’kil u t’aano’ob. Unaj u chíimpolta’al le ba’alo’oba: u yóol kaaj, u táak’al ti’ ba’ax suuk u beeta’ali’, u je’ets’el ba’ax ts’o’ok u tukulta’al, u kéet yantal páajtalilo’ob, u chíimpolta’al je’el ba’axak miaatsil, u jáalk’ab je’ets’el ba’al, u táakpajal máax k’a’abéet yéetel u sáasil úuchul ba’al jach ti’ tuláakal máak.
Ma’ táan u k’áatchi’ibta’al mix juntéel: u páajtalil wíinik jets’a’an unaj u yantal ti’ yéetel chíimpolta’an ti’ U Almejenil u A’almajt’aanil le noj lu’uma’ yéetel uláak’ k’a’anan ju’uno’ob; mix xan je’el ba’axak ka séeb beeta’ak ti’al u aktáanta’al je’el ba’axak pak’be’en k’oja’anile’ wa ba’ax ku beeta’al kéen úuchuk loob ti’ yóok’ol kaab; ba’ax unaj u beeta’al yéetel u k’a’amal tumen u jala’achil u Lu’umil México je’el bix le jets’a’an ti’ u jaatsil 89 ti’ U Almejenil u A’almajt’aanil le noj lu’uma’, mix xan u kananil México. 
Ba’ax je’el u páajtal u chíikpajal ti’ k’áatchi’ile’, leti’ le je’elo’oba’: u éejenta’al wa u tse’elel wa ba’ax; u je’ets’el wa ba’ax ba’ale’ tu’ux ka a’ala’ak ba’ax ku k’áata’al ti’al ka béeyak u beeta’al; u tse’elel je’el ba’axake’ ba’ale’ tu’ux ka yanak u páajtalil u suta’al t’aan ti’al u k’e’exel wa ba’al ma’ táan u éejenta’ali’, beyxan tuukulo’ob, meyajo’ob yéetel tsoolilo’ob yóok’lal ba’ax le ku k’áatchi’ita’alo’.  
Beyxan, ba’ax ku chíikpajal ti’ le k’áatchi’ilo’ yaan u beetik u núup’ul tu ka’atséelil. Lela’ u k’áat u ya’ale’ mokt’aano’ob ku yantal ichil Nojlu’um yéetel máasewal kaajo’obe’, yaan u chíimpolta’al, u jach ila’al yéetel u beeta’al tu beel tumen tu ka’atséelil máax táakpaja’ani’.
Xak'alutskíinsa'an tumen: Sasil Sánchez Chan"
21/04/2021,Joana Maldonado,Sasil Sánchez Chan,"Chetumal, Quintana Roo","Láayli’ p’aatal u tuukulil u k’a’alal úuchben kaajo’ob, ku ya’alik u ajmeyajilo’ob INAH","Máax jo’olbesik Sindicato Democrático de Trabajadores de la Secretaría de Cultura tu lu’umil Méxicoe’, Carlos Hernández Carriilo, leti’ máax chíikbesik u ajmeyajilo’ob Instituto Nacional de Antropología e Historia (INAH) ku ya’alike’ wa ma’ táan u núuka’al ti’ob u 25 u p’éel ba’alo’ob u k’áatajo’ob ti’ ju’un tu k’ubajo’ob ti’ u mola’ayil le noj lu’uma’, leti’obe’ láayli’ u tukultiko’ob u k’alik le kúuchilo’oba’. 
Le 13 ti’ abril máanika’, múuch’kabile’ tu káajsaj “meyajil”, ichil tuláakal u lu’umil México, ti’al u k’áatiko’ob ka beeta’ak le 25 u p’éel ba’ax tu k’áatajo’ob te’e ju’uno’. Ichil ba’ax ku k’áatiko’obe’ ti’ yaan ka u tsóolje’ets’ek bajux unaj u bo’ota’al tumen u yuumilo’ob mola’ay ti’ u ajmeyajilo’obi’, tumen unaj u yila’al ba’ax páajtalil yaan ti’ob yéetel ba’ax unaj u yantal ti’ob kéen u beeto’ob.
  
 
Ajmeyajo’obe’ táan u k’áatiko’ob ka yanak uláak’ taak’in ti’al u páajtal u mu’uk’ankúunsiko’ob meyaj ku beetiko’obi’, je’el bix xaak’al, ts’aatáantajil, k’a’aytajil yéetel kananil ti’ tuláakal u ba’alumbaj u noj lu’umil México.  
Ti’al túun u ts’áak u muuk’il u t’aano’obe’, le p’iis k’iinil máaniko’, ajmeyajo’ob táakano’ob ti’ múuch’kabile’ tu beetajo’ob jayp’éel múuch’tambalo’ob ti’ kúuchilo’ob k’ajóolta’ano’ob, je’el bix u yúuchben kaajil Tulum, u yúuchben kaajil Cholula, Puebla, tu yúuchben kaajil Paquimé, Chihuahua, Museo Regional de Guadalajara, tu lu’umil Jalisco yéetel Museo Nacional de Antropología ti’ yaan Ciudad de México.
Hernández Carrilloe’ tu ya’alaj le jueves máaniko’, k’u’ub ti’ Dirección de Atención Ciudadana p’aatal cihil Presidencia de la República jump’éel ju’un túuxta’ab ti’ jala’ach, Andrés Manuel López Obrador, tu’ux yanchaj xan u táakpajal Secretaría de Gobernación ti’al u páajtal u yila’al bix je’el u ts’aatáanta’al le talamila’.  
Úuchik u k’a’alal, le viernes máanika’, u óofisiinailo’ob yaan ti’ tuláakal le noj lu’uma’, ajmeyajo’obe’ tu jets’ajo’ob mokt’aan ti’al u chíimpolta’al ti’ob u páajtalilo’ob, beyxan tu jets’ajo’ob ka tsóolje’ets’ek taak’in yaan u ti’alo’ob, yéetel u séeb k’u’ubul u nu’ukulil meyaj tu lu’umil Quintana Roo.  
“Jaaj, ba’ax t’aan je’ets’ ichil u jala’achilo’ob mola’ay yéetel k múuch’kabile’ ku ya’alike’ ma’ táan u k’a’alal kúuchilo’ob e’esajil yéetel úuchben kaajo’ob, je’el bix tukulta’an le 17 yéetel 18 ti’ abrila’, ba’ale’ lelo’ ma’ u k’áat u ya’al wa yaan k cha’ak u tu’ubsa’al ba’ax táan k k’áatik walkila’”, tu ya’alajo’ob.  
Le beetike’, táan u jach k’áatiko’ob ka chíimpolta’ak páajtalil jeets’el u ti’alo’ob tumen INAH, wa ma’e’, yaan u k’aliko’ob kúuchilo’ob yéetel úuchben kaajo’ob je’el bix u tukultmajo’obo’.  
Xak'alutskíinsa'an tumen: Sasil Sánchez Chan"
21/04/2021,La Jornada,Sasil Sánchez Chan,Ciudad de México,AMLOe’ ku k’amik u báakunail AstraZeneca ti’al ma’ u tsa’ayal Covid ti’,"U jala’achil u noj lu’umil México, Andrés Manuel López Obrador, tu k’amaj tu k’iinil jo’oljeak u báakunail ti’al ma’ u tsa’ayal le k’oja’anil ti’a’. Úuch ka’aj ts’o’ok k’a’aytajil tsikbal ku beetik sáansamal ja’atskab k’iin, je’el bix tu ya’alaj kun úuchulo’: tu táan máak, ti’al u ye’esike’ ma’ sajbe’entsil u ts’a’abal ti’ máaki’.
Xak'alutskíinsa'an tumen: Sasil Sánchez Chan"
22/04/2021,Juan Manuel Contreras,Sasil Sánchez Chan,"Mérida, Yucatán","Ma’ táan u jáan béeytal u k’e’exel tsíimin ti’al u ts’a’abal elektrikóo motor, tu kaajil Jo’: Eduardo Echeverría","U béeytal u k’éexel kalesa ku jíita’al tumen tsíimin ti’al ka súutuk eleektrikaobe’ ma’ táan u jáan béeytal, beey u ya’alik Unión de Conductores y Pequeños Propietarios de Carruajes de Yucatán, ku meyaj tu noj kaajil Jo’. “Ts’o’okole’, k-éejentik eleektrikóo ba’ale’ ku p’atik tséelik u nooyil ba’ax suuk te’e lu’uma’, le beetik ma’ kéet yanik yéetel k tuukuli’”, tu ya’alaj Eduardo Echeverría Ayala, u no’oj k’abil meyaj le múuch’ilo’.  
“Mina’an to’on u taak’inil, wa ka béeyake’ unaj u jéets’el t’aan ti’al u yila’al bix kun beetbil. Jump’éel eleektrikáa kalesae’ ku tojoltik ichil 700 tak 800 mil pesos, ts’o’okole’ u báateriae’ ku tojoltik 100 mil pesos, ts’o’okole’ chéen ti’al u meyaj ka’ap’éel ja’ab, mina’an to’on u taak’inil ti’al k bo’otik”, tu ya’alaj.  
 
 
Je’el bix u k’a’ajsa’ale’, máax táan u báaxal kuuch ti’al u beetik u jo’olpóopil u noj kaajil Jo’, ti’ u múuch’kab almejenil PANe’, Renán Barrera Concha, tu ya’alaje’ yaan u tuukulil ti’ u k’exik bix u nu’ukil u meyaj ajkalesero’ob. Ba’ale’, ajmeyajo’obe’ ma’ u much’ajubáajo’ob mix juntéen yéetel, mix xan yéetel uláak’ ajbáaxal kuuch.  
“K-ojele’ yaan jump’éel tuukul meyaj, ba’ale’ wa k tukultik bix u meyajo’ob t-éetele’, míin je’el u yantal wa ba’ax utsil k ti’al, kex ma’ táan k-ojéeltik ba’axei’, ba’ale’ ma’ in k’áat in wa’al mix ba’al beorai’”, tu ya’alaj máax jo’olbesik u múuch’il kalesero’ob.   
Múuch’kabile’ táan u páa’tik ka núukak ti’ wa táaka’an ichil tsoolmeyaj tukulta’an u beeta’al tumen ajbáaxal kuucho’ob, “ma’ k’aalal k tuukuli’, to’one’ je’el k-óotik ka tsikbalnako’on, ba’ale’ le je’elo’ ma’ u k’áat u ya’al wa yaan u yantal ba’ax kun k’éexeli’”, tu ya’alaj, ts’o’okole’ ma’ bin táan u yóotik u k’exo’ob u ts’íimino’ob yéetel elektrikóo ba’al.  
Ti’ k’a’aytajil tsikbal beeta’abe’, Echeverría Ayalae’ tu ya’alaj tsíimino’ob ku kaláantike’ ku ts’aatáanta’alo’ob tumen u ajts’akyajilo’ob Universidad Autónoma de Yucatán (UADY), máax yéetel u beetamjo’ob mokt’aan, “utsil kuxa’ano’ob, ma’alob u tséenta’ano’ob yéetel ojéela’an bix unaj u meyajo’obi’”, tu jets’aj. 
Echeverría Ayala tu ya’alaje’ máax chéen ku sakach t’aane’ ku ya’alike’ ku loobilta’al tsíimino’ob kéen beeta’ak u meyajo’ob. Ba’ale’ ba’alche’obe’ uts yaniko’ob tumen kaláantano’ob; lalaj miércolese’ ku biinsa’alo’ob ti’al u yila’alo’ob tu noj najil xook Veterinaria, ti’ UADY, ba’ale’ walkila’ k’ala’an, le beetike’ yaanal tu’ux ku yila’alo’ob.   
Le beetik leti’e’, ku yaj óoltik t’aan ku beeta’al tumen múuch’kabilo’ob kaláantiko’ob ba’aleche’, tumen mina’an u yóol ba’ax ku ya’aliko’ob ikil u k’a’abéetkunsa’al le ba’alche’oba’. Kex beyo’, kalesaobe’, ts’o’ok maanal 100 ja’abo’ob yanak te’e noj lu’uma’.  
“Ku ya’aliko’ob ba’al t-óolal ba’ale’ ba’ax k beetike’ taak’al ti’ a’almajt’aan. Yaan tu’ux u yuk’iko’ob ja’ te’e tu’ux k meyajo’, ba’ale’ ma’ táan u páajtal u yantal ch’óoy jach tu tséeliko’obi’, tumen ku báaxalo’ob. Ma’ táan u yuk’ik jump’éel liitro ja’, ku yuk’ik kex ichil 40 tak 60 liitros, ts’o’okole’ ma’ mantatsi’, mix síis ja’i’, tumen je’el u kíimil tumene’”, tu ya’alaj.
Máax jo’olbesik múuch’kabile’ tu ya’alaj chéen tu kaajil Jo’ yéetel Izamal yaan kalesaob. Yóok’lal u méek’tankaajil Motule’ tu ya’alaje’, “ma’ jump’éel kaaj tu’ux ka k’uchuk ya’abach máax xíinximbali’, kalesaobe’ ku k’a’abéetkunsa’al beey taxi, le beetik ma’ túumbenkunsa’abi’, chéen k’e’ex tumen mototaxi”, tu ya’alaj. 
Yóok’lal u kaajil Progresoe’, tu ya’alaj, “míin chéen ka’ap’éel wa óoxp’éel winalo’ob meyajnajij. Ba’ax ti’al ku seen k’a’abéetkunsa’al taak’in ti’al jump’éel elektrikáa kalesae’ wa chéen ta’ap’ kun k’askúuntik, tu ya’alaj. 
Jo’oljeake’ Eduardo Echeverría Ayala yéetel máax jo’olbesik Desarrollo Económico y Turismo ti’ u áayuntamientoil Jo’, Eduardo Seijo Solís tu much’ajubáajo’ob ti’al u ka’a jets’iko’ob tsoolmeyaj ku k’a’abéetkunsa’al walkila’. Ba’ax uláak’ kun jets’bile’ yaan u ts’a’abal k’ajóoltbil tu jeel k’iin. 
Xak'alutskíinsa'an tumen: Sasil Sánchez Chan"
22/04/2021,Afp,Sasil Sánchez Chan,"Washington, Estados Unidos","Ku ts’a’abal k’ajóoltbil koonol ku beeta’al, chéen tu yáam bo’oyil, ti’ tuusil báakunao’ob tu lu’umil México, Argentina yéetel Brasil","Máax beetik u súubdirektooril Organización Panamericana de la Salud (OPS), Jarbas Barbosa, tu tsikbaltaj le miércoles máanika’, ku yantal máax konik u báakunail Covid-19 kex ma’ jaajtaki’. Le je’ela’ ku yúuchul tu lu’umil Argentina, Brasil yéetel México, lela’ jump’éel “talamil” ku yantal ti’ u jo’olpóopilo’ob toj óolal yéetel máaxo’ob kanantik kaaj.
Ka’aj k’áatchibta’ab yóok’lal u tsoolts’íibil jóok’sa’ab tumen u pik’ilju’unil The Wall Street Journal tu’ux ku xo’okol jejeláas ba’alo’ob ti’ u ko’onol tuusil báakunao’ob ku ya’alal beeta’an tu kúuchil xaak’al Pfizer, tu lu’umil México, le beetik Barbosae’ tu ya’alaj: “Jaaj, ts’o’ok k-ojéeltike’ yaan u kaajilo’ob México, Argentina yéetel Brasil tu’ux ku ya’alal yaan báakuna ku ko’onol ti’ reedes sosiiales”.
 
 
“Koonol ku beeta’al chéen tu yáamil bo’oye’, ku k’a’aytik báakuna chéen xmáaman beeta’an, ma’ leti’e jach jaajo’. U jeel ba’ax ma’ xaan wa táan u yúuchule’, táan u yokolta’alob ti’ u kúuchil toj óolal, ba’ale’ mix máak ku páajtal u jets’ik wa tu beel líik’sa’ano’obi’”, beey úuchik u ya’alik Barbosa, ti’ k’a’aytajil tsikbal tu beetaj.  
“Beey túuno’, sáasil yanik le je’ela’ jump’éel talamil táan u yantal, ma’ chéen ti’al u jo’olpóopilo’ob toj óola, beyxan ti’al ajkanan kaajo’ob, tumen k’a’abéet u yilko’ob tu’ux u taal le ba’ax táan u yúuchula’”, tu ya’alaj.  
Barbosae’ tu k’áatóoltaj ka chíimpolta’ak báakuna ku ts’a’abal tumen u jo’olpóopilo’ob toj óolal, tumen chen leti’e’ je’elo’obo’ “mina’an sajbe’entsili’ yéetel ma’alob u meyajo’obi’”, ts’o’okole’ tu beel xan líik’sa’an ti’al u páajtal u yutisl k’a’abéetkunsa’al.
“Le beetike’, jach táaj k’a’anan ma’ u ma’anal mix jump’éel báakuna ka k’a’aytak ti’ reedes sosiiales wa ti’ Internet”, tu ya’alaj. “Sajbe’entsil ti’al u toj óolal máak”, tu ts’ook a’alaj.  
The Wall Street Journal tu ts’áaj k’ajóoltbil le miércoles máanika’, u mola’ayil Pfizere’ táan u múul meyaj yéetel u jo’olpóopilo’ob México ti’al u yila’al ba’ax táan u yúuchul yéetel le tuusil báakunao’oba’.  
Pik’il ju’une’ tu ya’alaje’, tu lu’umil Estados Unidos, México yéetel uláak’o’obe’ ts’o’ok u yila’ale’ “u tajan ya’abil web kúuchilo’obe’” tu’ux ku jach tuusil a’alal yaan u báakunail Pfizer ti’ob ti’al konbil, beyxan le beeta’an tumen estadunideseil kúuchil xaak’al Moderna.
Xak'alutskíinsa'an tumen: Sasil Sánchez Chan"
22/04/2021,La Jornada,Sasil Sánchez Chan,"Madrid, España",Museo del Pradoe’ ku yutsikíinsik yéetel ku ye’esik wáalboon beeta’an siiglo XVII,"Yóok’lal jump’éel meyaj beeta’ab ti’al u jeel chíimpolta’al u k’a’ananil bíireinal its’atil yaan ichil u k’ajla’ayil wíinike’, kúuchil e’esajile’ táan u ye’esik, p’el ts’o’okik u meyajil utskíinaj xáanchaj waxakp’éel winalo’obe’, ba’ax k’ajóolta’an beey Biombo de la Conquista de México y la muy noble y leal Ciudad de México. Le meyaja’ táaka’an ichil u jach táaj k’a’anan its’at meyajil beeta’ab te’e k’inako’obe’, yéetel ti’ p’aatal Españai’ kex walkil 150 ja’abo’ob.
 
 
Xak'alutskíinsa'an tumen: Sasil Sánchez Chan"
23/04/2021,Gabriel Graniel Herrera,Sasil Sánchez Chan,San Francisco de Campeche,K’ulu’,"Kaja’ano’ob naats’ ti’ u ja’il u petenil Carmen, le beetike’ ts’o’ok u suuktal u yantalo’ob tu’ux ku máan máak, máaxo’ob xan tséentik. K’ulu’ wa Procyon lotore’ yaan kex óoxp’éel u jejeláasil, u ch’i’ibale’ mootschaja’an ti’ u baatsil Procyonidae. 
Jacqueline May Díaz, máax k’a’aytik ba’alo’ob ti’ u múuch’kabil Desarrollo y Medio Ambiente, tu tsolaj k’ulu’obe’ ba’alche’ yaan jela’an ba’al ti’ u ch’i’ibalil, tumen jach yaan u na’ato’ob, ku béeytal tak u wach’ik nu’ukulo’ob, beyxan u nu’ukulil tu’ux ku pu’ulul ta’ míis yéetel tak joolnajo’ob.
Le ba’alche’a ma’ seen nojochi’ mix jach chichani’, ts’o’okole’ u yooke’ óoli’ je’el bix u ti’al wíinike’, tumen ku k’a’abéetkunsik tuláakal u táan ti’al u xíimbal. Jbioologóo Ricardo Robles Montes de Oca, tu ya’alaje’ je’el u p’isiko’ob ichil 50 yéetel 102 sentiimetros tu chowakil, tak tu nej, yéetel u aalile’ je’el u chukik ichil 4.5 tak 15.9 kilográamos. Beyxan je’el u kuxtalo’ob tak 16 ja’abo’ob wa ich k’áax ku xuulta’alo’ob, ba’ale’ u ya’abile’ ma’ táan u máan ti’ ka’ap’éel ja’abi’. 
K’ulu’e’ ku jaantik óoli’ je’el ba’axak ba’al ka u kaxt ich k’áax, abal, ixi’im, p’aak, ichil uláak’ ba’al. Beyxan u bak’el muuch, kay wa ch’o’.  
 
 
Xak'alutskíinsa'an tumen: Sasil Sánchez Chan"
26/04/2021,Joana Maldonado,Sasil Sánchez Chan,"Chetumal, Quintana Roo",SCJN ku éejentik ampaaro’ob yanchaj úuchik u tse’elel u a’almajt’aanil u tse’elel paalal,"Chéen ichil u yóoxp’éel yáax  winalo’ob u ja’abil 2021 tu lu’umil Quintana Rooe’, ojéelta’ab yanchaj sáansamale’, maanal 100 u p’éel ko’olel ku loobilta’ali’. 
Ichil ba’ax u yojel yéetel u much’maj Banco Estatal de Datos e Información yóok’lal Loobilaj ku beeta’al yóok’ol u Ko’olelilo’ob Quintana Roo (Baesavim), ila’abe’ u lu’umil Quintana Rooe’ ti’ p’áatal tu yóox kúuchil, ichil tuláakal u noj lu’umil México, tu’ux asab ya’ab u loobilta’al ko’olel. 
Ichil ba’ax much’a’an ti’ Baesavim tu yóok’lal jayp’éel “tsolxookil beeta’ab ti’ mola’ayo’obe’”, ichil u yóoxp’éel yáax winalo’ob ti’ u ja’abil 2021e’, yanchaj nueve mil 169 u túul ko’olel loobilta’ab, u ya’abile’ ti’ xoka’ab tumen Secretaría de Seguridad Pública (SSP), Fiscalía General de Justicia (FGJ) yéetel Instituto Quintanarroense de la Mujer (IQM). Lik’ul u ja’abil 2013 tak walkila’, u xookile’ k’ucha’an tak 70 mil 296.
 
 
Yóok’lal u xook loobilajil ku beeta’al ti’ ko’olel tu lu’umil Méxicoe’, Quintana Rooe’ ti’ p’aatal tu yóox kúuchil ichil le uláak’o’obo’, tumen yaan 67 mil 54 u túul ti’ le jatsk’iino’oba’, ts’o’okole’ láayli’ xan u jach chíikpajal yóok’lal kóol xikin beeta’an ti’al u kaláanta’al ko’olel, tumen jets’a’ab unaj kaláanta’an ocho mil 693. 
Ichil u óoxp’éel yáax winalo’ob ti’ u ja’abil 2021e’, Quintana Rooe’ ti’ p’áat tu yáax kúuchil ichil lu’umo’ob tu’ux ku beeta’al u káapturail tsolxooko’ob, ts’o’okole’ p’áat tu yóok’ol Jalisco yéetel Nuevo León; ts’o’okole’, ti’ p’aatal tu ka’a kúuchil ichil lu’umo’ob tu’ux ku registráarta’al u kaláanta’al ko’olel, tumen yanchaj 804, ti’ p’aatal yáanal u lu’umil Jalisco, tu’ux yanchaj cuatro mil 311 u p’éelal, tumen tu lu’umil Quintana Rooe’ jach táaj meyajnaj mola’ayo’ob tumen jach tu k’iinil úuchik u k’a’abéetchajale’ tu séeb beetaj u meyajo’ob ichil 24 tak 72 horas, lik’ul u súutukil úuchik u je’ets’el tumen u fiiscalil Ministerio Públicoe’ unaj u beeta’al le wa ba’ax meyajilo’. 
Ti’ le nueve mil 169 u p’éel, loolbilaj beeta’ab ti’ u tuukul ko’olelo’obe’, tumen xoka’ab yanchaj cinco mil 891 u túulal; ts’o’okole’ cuatro mil 621 leti’e loox wa jaats’o’; beyxan tres mil 44 yóok’lal ba’alo’ob yaan u yil yéetel taak’in. Chéen jump’éel tak pool je’el u beetik u múuch’ul tu yóoxp’éel loobilajil.  
Tu kaajil Benito Juárez leti’e tu’ux yanchaj u jach ya’abil xookil, tumen náak tak cinco mil 886; ts’o’okole’ ti’ yanchaj Othón P. Blanco tu’ux náak tres mil 317; Solidaridade’, tu much’aj mil 519 yéetel u yalabilo’, ti’ úuch ti’ le uláak’ méekt’ankaajo’obo’ Sábados yéetel domingose’, ichil u súutukil seis tu taal u yáak’abtal tak las 3 tu taal u sáastale’, ila’abe’ leti’e kéen seen úuchuk ba’al. 
Tsolxookile’ ku ya’alik tu’ux baantail yanchaj u ya’ab t’aan tu yóok’lal, tumen ti’ j-úuch tu xamanil le méek’tankajo’.Óoxp’éel Supermanzanas much’ik maanal ti’ mil u p’éelal, ti’al u ts’ook chíikpajal beya: SM 259 yaan ti’ 443 u p’éel takpool; 260e’ yaan ti’ 304 yéetel 251 yaan ti’ 281; ba’ale’ le xookilo’oba’ ku chíikbesiko’ob ema’an 3 por siiento, wa ku ke’etel láayli’ yéetel le k’iino’oba’ chéen ba’axe’ ti’ u ja’abil 2020.
Tu méek’tankaajil Solidaridade’, tu múuch’kajtalilo’ob Luis Donaldo Colosio, Villas del Sol 1 beyxan 2 yéetel Pescadorese’, leti’e tu’ux asab úuch t’aan tu yóok’lal; ka’alikil ti’ Othón P. Blancoe’ u múuch’kajtalilo’ob Caribe, Adolfo López Mateos yéetel Solidaridad leti’e tu’ux asab yanchaj t’aani’. Te’e ts’ooka’, láayli’ xan éem u xookil tu yóok’lal u seis por siientoil wa ku ke’etel yéetel u ja’abil 2020.  
Xak'alutskíinsa'an tumen: Sasil Sánchez Chan"
26/04/2021,Joana Maldonado,Sasil Sánchez Chan,"Chetumal, Quintana Roo",Maanal ti’ 100 u túul ko’olel ku loobilta’al sáansamal tu lu’umil Quintana Roo,"Suprema Corte de Justicia de la Nación (SCJN), tu éejentaj kamp’éel ampaaros íindirektos, le je’elo’oba’ beeta’ab tumen kantúul ko’olel xan, úuchak u tse’elel u páajtalil u yéensa’al paal, wa aborto; ampaaro’obe’ ti’ jbeeta’ab tu táan XVI Legislatura. Ko’olelo’ob táakpaja’ano’ob ichil u múuch’kabil Red Feminista Quintanarroensee’, táan u páa’tiko’ob ba’ax kun núukbil tumen Poder Legislativo yóok’lal yáax tsoolmeyaj unaj u ts’áak k’ajóoltbil. 
Úuchik u tse’elel u páajtalil u yéensa’al paal tu lu’umil Quintana Roo, Red Feministae’ tu ya’alaje’ táan u táakmuk’tiko’ob meyaj k’a’abéet u beeta’al ti’al u chíimpolta’al u sexual yéetel réeproduktibóo páajtalilo’ob ko’olel tak kéen k’uchuk u k’iinil u chíimpolta’al, u ts’aatáanta’al yéetel u kaláanta’al le páajtalilo’oba’, le beetike’, ti’al u winalil marzo ti’ le ja’ab máaniko’, leti’obe’ tu ts’áajo’ob kamp’éel ampaaro’ob tu táan Juzgados de Distrito de Chetumal. 
 
 
Yunitzilim Rodríguez Pedraza, máax táaka’an ichil u múuch’kabil Marea Verde, tu ya’alaje’ ts’o’ok u éejent’aal ichil Juzgados primero yéetel segundo Distritoe’, úuchak u ts’a’abal u xookolil 187/2021, 188/2021, 189/2021 y 206/2021.
Ti’ le ampaaro’obe’ ts’a’aba’an: “táan u chíimpolta’al jejeláas k’a’anan t’aano’ob ikil táan u tse’elel u páajtalil wíinik, ts’o’okole’ beetchaj tumen p’ata’ab paachil tumen XVI Legislatura del Estado Quintana Roo u jéets’ts’íibil ti’al ka’aj táakbesa’ak le páajtalila’, ichil u a’almajt’anailo’ob U Almejenil Noj A’almajt’aan, Código Penal yéetel Ley de Salud, tuláakalo’obe’ ti’alinta’al tumen le Nojlu’umo’, ts’o’okole’ ti’al u yutsil wíinik, ikil u kaxta’al ka yanak jéets’ óol yéetel mok’taan”.
 
Yunitzilim Rodríguez tu ya’alaj walkila’, táan u páa’tik u núuka’al wa ba’ax tumen ajpat a’almajt’aano’ob tu yóok’lal le ampaaroa’, tumen meyaj ku beetiko’obe’ woja’an tumen táan óol yaan ti’ ba’ax yaan u yil yéetel almejenil, p’iis óol yéetel tsoolmeyajil.  
“Táan k páa’tik u núukiko’ob, tumen ba’ax kéen u ya’alo’obe’ yaan u meyaj to’on ti’al u páajtal u beeta’al p’iis óol wa juiisio poliitikóo”, beey úuchik u ya’alik Rodríguez Pedraza.
Le 29 ti’ abril ku taala’, kéen u chuk láas 11 ja’atskab k’iine’, leti’ kéen úuchuk u yáax almejen áaudiensiail, ts’o’okole’ ti’ bíideokoonfereensia kun beetbil.  
Xak'alutskíinsa'an tumen: Sasil Sánchez Chan"
26/04/2021,Itzel Chan,Sasil Sánchez Chan,"Mérida, Yucatán","Sergio Esquivel, u moots paax yaan tu lu’umil México","Ichil tuláakal k’iino’ob meyajnaje’, j paax síij tu lu’umil Yucatáne’ tu k’amaj jejeláas chíimpolalo’ob ti’ u k’ab u jala’achil le lu’uma’, beyxan ti’ Sociedad de Autores y Compositores de México yéetel Asociación Mexicana de Periodistas de Radio y Televisión; u k’aayo’obe’ tu jáaxtajo’ob its’at, ts’o’okole’ chíikpaj ti’ k’a’anan e’esajilo’ob, ma’ chéen te’e lu’uma’ beyxan ti’ uláak’ táanxelil kaajo’ob. Le 24 ti’ abril máanika’, k’a’ayta’ab ti’ reedes úuchik u sa’atal u kuxtal.
 
 
Xak'alutskíinsa'an tumen: Sasil Sánchez Chan"
27/04/2021,La Jornada,Sasil Sánchez Chan,Ciudad de México,30 u p’éel u péetlu’umilo’ob Méxicoe’ yaan bix táan u yu’ubik u máan yáaxk’iin,"Chéen u péetlu’umil Kaanpech yéetel Tabasco, tu’ux tak walkila’, ma’ yanak yáaxk’iini’; u yalabil u noj lu’umil Méxicoe’ yaan bix táan u yu’ubik u máan yéetel yaan lajunp’éel péetlu’umilo’ob tu’ux óoli’ u 100 por siientoil u k’áaxilo’obe’ táan u máansiko’ob le yáaxk’iino’. Ma’ uts ba’ax ku yila’al ku taali’: aak’al táan u tijil yéetel táan u k’astal, k’áax ku k’askúunsa’al, u kúuchil u yakkúunsa’al ja’ tumen ma’ táan u chu’upul yéetel uk’be’en ja’ chéen beey u wéekelo’. Kaaje’ ku yu’ubik táan u binetik ja’, ts’o’okole’, beey u máansik xan le jach ooxolilo’.  
 
 
Kex tumen walkila’ u k’iinil tu’ux yaan u jach táaj p’íitil ja’e, kolnáalo’obe’ ma’ táan u chukbesik ja’ k’a’abéet ti’ u paak’alo’obi’ tumen ma’ ya’ab ja’ k’áax le ja’ab máaniko’. Tu péetlu’umil Zacatecas yéetel Durangoe’, u paak’alil bu’ul beetchaj tu ts’ook k’iinilo’ob paak’ale’, éem ichil u 30 yéetel u 40 por siientoil; wakaxo’obe’ táan u ts’o’oyolo’ob tumen mina’an u yo’ocho’ob. Ti’ noj kaajo’ob je’el bix Guadalajara yéetel Monterreye’, ts’o’ok u yantal u ja’atsal bix u t’o’oxol ja’ ti’ máak.  
Ichile le 2 mil 463 u p’éel méek’tankaajo’ob yaan tu lu’umil Méxicoe’, chéen 675 mina’an talamo’obi’, uláak’o’obe’ táan u jach máansiko’ob talamil tumen máan u tikinchajal ba’al, beey úuchik u ya’alal tumen Monitor de Sequía ti’ Comisión Nacional del Agua (Conagua). Ti’ lu’umo’ob tu’ux yaan ichil 90 yéetel óoli’ 100 por siiento ti’ u k’áaxilo’ob tu’ux táan u jach yu’ubal yáaxk’iine’, chika’an ba’ax táan u yúuchuli’.  
U p’áatal mina’an ja’ Michocáne’ táan u beetik u yantal talamil kex ti’ 40 u p’éel méek’tankaajo’ob (113 yani’), ts’o’okole’ ts’o’ok u k’astal u 60 por siientoil k’áax yani’. Yóok’lal u aak’alil Cuitzeo a’alabe’ ts’o’ok u yéemel u ja’il tak tu 70 por siientoil, walkila’ lu’umchaja’an. Pátzcuaroe’ láayli’ xan ts’o’ok u yéemel u ja’il. Ma’ táan u xáantal xan kéen xu’uluk u yila’al Janitzio beey petenile’, tumen walkila’ chéen junchan p’íit ja’ yani’, ts’o’okole’ leti’ jatsik ti’ Jarácuaro.
Tu lu’umil Jaliscoe’, u aak’alil Chapala, u asab nojochil yaan tu lu’umil Méxicoe’, ma’ xan chuup tu beeli’, ts’o’okole’ jach táaj k’aschaja’an u ja’il. U ya’abil ja’ yaan tu péetlu’umil Guadalajarae’ ti’ ku ch’a’abali’, óoli’ 5.5 miyoonesil máako’ob yaan. Ti’al u taal u ts’o’okbal febreroe’ káaj u xo’ot’ol ja’i’. U ts’ook ba’ale’, u wéekel ja’ chéen beyo’ k’ucha’an tak 35 por siiento tumen ma’ patal yanik u beelil u yáalkabi’, beey a’alab tumen máaxo’ob kaambanaja’ano’ob tu yóok’lal le je’ela’.
Beyxan ja’ yaan ichil u kúuchilo’ob líik’saj ja’ tu péetlu’umil Nuevo Leóne’ láayli’ xan táan u yéemeli’. Ichil ba’ax a’alab tumen Jaime Leal Díaz, máax u xokmaj le ba’alo’oba’, ichil u beelilo’ob ja’ yaan tu bak’pachil u kaajil Monterreye’, ku sa’atal kex u 30 por siientoil ja’.
Zacatecas xane’ táan u chukik óoxp’éel ja’ab yéetel yáaxk’iin beya’. U wukp’éelil kaajo’ob tu’ux ku pa’ak’al bu’ule’, táan u jach yu’ubiko’ob u máan le tikin k’iino’oba’. Tu péelu’umil Durangoe’ ts’o’ok u máan ukp’éel winalo’ob ma’ k’áaxak ja’i’.
Xak'alutskíinsa'an tumen: Sasil Sánchez Chan"
27/04/2021,Itzel Chan,Sasil Sánchez Chan,"Mérida, Yucatán",Sedenae’ ku k’áatik u xookil ajka’ansajo’ob yaan ti’ u méek’tankaajilo’ob Yucatán ti’al u ts’a’abal báakuna ti’ob,"Secretaría de la Defensa Nacional (Sedena) ts’o’ok u k’áatik ti’ Secretaría de Educación de Yucatán (Segey) u xookil jaytúul ajka’ansajo’ob yaan ti’ tuláakal u méek’tankaajilo’ob le lu’uma’, beyxan jaytúul u ajmeyajilo’ob áadministraasioon yéetel míis yaan te’e najilo’ob xook, ti’al beyo’ u páajtal u múul meyajo’ob ti’al ka ts’a’abal u báakunail Covid-19, tumen a’ala’an u ts’a’abal ti’ leti’obe’ tu winalil mayo. 
 
 
Segeye’ tu ts’áaj k’ajóoltbile’, ichil u k’iinil 26 tak 28 ti’ abrile’ yaan u beetik u meyajil yéetel u túumbenkusaj xookil ti’ jaytúul u ajmeyajilo’ob kaambal yaan ti’ le mola’ayilo’. Ichil le xookolilo’obo’ yaan u táakbesa’al máaxo’ob ku meyajo’ob ichil u jaatsilxook inicial tak media superior.
Beyxan, yaan u táakbesik ajmeyajo’ob ti’ najilo’ob xooko’ob puublikóo yéetel pribaadóo, tumen beey jets’a’an unaj u beeta’al tumen nojlu’um.  
U mola’ayil Segeye’ ts’o’ok u ts’áak k’ajóoltbile’, le xookil táan u beeta’al walkila’ jach k’a’anan ba’al ti’al u páajtal u tso’olol u k’iinilo’ob yéetel u kúuchilo’ob tu’ux kun ts’áabil báakuna ti’ ajka’ansajo’obo’.  
Te’e jaatsilk’iino’oba’, máaxo’ob jo’olbesik najilo’ob xooke’ yaan u laj much’iko’ob ba’ax ku k’áata’al ti’ob. Beyxan wa yaan ba’ax ma’ sáasil yanike’, ku páajtal u t’aan máak ti’ 800 8391888, ts’a’aban tumen Segey. 
Tu yóok’lal túune’, jka’ansaj Ricardo Enrique Cetina Flores, máax beetik u súuperbisoril zona 038 ti’ u kajajil Chichimilá yéetel xan máax beetik u Técnico no’ojk’abil ichil Región de Valladolid 1, tu ya’alaj k’a’anan u yojéelta’al uaan u ts’a’abal ti’ob le báakuano’ tumen le je’elo’ ku ts’áak u páajtalil u bin máak te’e najilo’ob xook xma’ sajbe’entsili’. 
“Míin ka yanak xook je’el bix chuupil yéetel chochobkil u bin máak ka’ache’, talam tumen ti’ paalalo’obe’ ma’ ts’a’abak báakunai’, ba’ale’ kex beyo’ ku ya’abta’al kananil ku beeta’al te’e najilo’ob xooko’”, tu ya’alaj. 
Beyxan, ajka’ansaj tu ya’alaje’ kex mina’an xook ti’al ka xi’ik máak najilo’ob xooke’, yaan ajka’ansajo’ob ku yantal u bino’obi’ tumen ku yantlal u p’atiko’ob ju’uno’obi’, wa ma’e’ ku máan u xíimbalt u xoknáalo’ob mina’an Internet ti’obi’, tumen beey úuchik u kaxtiko’ob bix u beetik u meyajo’obi’.  
Unaj u k’a’asja’al xane’, jala’ach Mauricio Vila Dosal tu ya’alaj ku tukulta’ale’, maanal ti’ 67 mil u túul ajka’ansajo’ob yaan, ichil najilxo’ob xook puublikáa, pribadáa yéetel áadministratiibos ts’o’ok u ts’íibta’al u k’aaba’ob ti’al u ts’a’abal báakuna ti’ob. 
Ichil ba’ax ts’o’ok u yáax a’alale’, báakuane’ yaan u ts’a’abal ti’ ajka’ansajo’ob ichil u k’iinil 19 tak 28 ti’ mayo, ba’ale’ le je’elo’ yaan u yila’al wa je’el u béeytale’, tumen unaj u yáax ila’al bix kéen k’uchuk báakunao’ob te’e lu’uma’.  Le beetik jala’ache’ tu k’áataj ka na’atak tumen ajka’ansajo’obe’ je’el ba’axak ka úuchuk yéetel, tumen jujump’íitil ken xi’ik u je’ets’el ba’al yéetel le je’ela’.  
Xak'alutskíinsa'an tumen: Sasil Sánchez Chan"
28/04/2021,Abraham Bote Tun,Sasil Sánchez Chan,"Mérida, Yucatán",U maaya kaajilo’ob Cheenese’ tu takpóoltajo’ob u ko’ojkíinsa’al u nu’ukulil meyaj yéetel u tse’elel áantaj ku ts’a’abal ti’ob ti’al paak’áal,"U maaya kaajilo’ob kaja’ano’ob tu baantail Chenes ti’ u lu’umil Kaanpeche’, táan u beetiko’ob takpool tumen táan u ko’ojkíinsa’al féertilisaantes yéetel ba’ax ku k’a’abéetkunsa’al ti’al u yúuchul paak’áal, ts’o’okole’ táan xan u yéensa’al áantaj ku ts’a’abal ka’achij ti’al u yáantal máaxo’ob meyajtik kool; leti’obe’ táan u k’áatiko’ob ka chíimpolta’ak u kaláanta’al u jo’opóopil kaajo’ob yéetel máaxo’ob chíikbesik. 
Táan xan u k’áatiko’ob ka kéet k’u’ubuk u nu’ukul meyaj k’áax ichil xiib yéetel ko’olel te’e kaajo’obo’; ti’al beyo’ u páajtal u ya’abkunsa’al u k’aaba’ máaxo’ob ku beeta’al uts ti’ kéen u k’amo’ob le áantajila’, beyxan u k’aaba’ kolnáalo’ob táakano’obi’, yéetel tumen beyo’ ku chíimpolta’al le bajux jets’a’an ku tojoltik féertilisaantes yéetel nu’ukulo’ob je’el bix le ja’ab máaniko’.  
 
 
Beyxan ma’ unaj u táakpajal áantimotines yéetel u jeel múuch’ilo’ob yaanal bix u tuukulo’ob kéen jo’op’ok u beeta’al múuch’tambal yéetel jo’olpóopoo’ob, ti’al beyo’ u chíimpolta’al páajtalil yaan ti’ wíinik ti’al u jáalk’ab a’ala’al u tuukul aj-jo’olbesaj meyajo’ob yéetel u jo’olpóopil kaajo’ob.  
“Xma’ loobilajil yéetel xma’ ba’atelil ichil u jo’olpóopil uláak’ u mejen kaajilo’ob le méek’tankajo’oba’. Táan k k’áatik ka máansa’ak ba’al je’el u bix u bin u yúuchul múuch’tambalo’ob”, beey úuchik u ya’alal ti’ jump’éel k’a’aytajil tsikbal tumen Colectivo Maya de los Chenes.  
Ichil ba’ax tsola’ab le lunes 19 ti’ abril máanika’, u maaya kaajilo’ob Chenese’ tu much’ajo’ob tu páalasiol Hopelpechén, Kaanpech, ikil u kaxta’al u yantal utsil tsikbal ti’al u jeel tukulta’al áantaj yéetel nu’ukul ku ts’a’abal ti’ kolnáalo’ob pak’ik ixi’im tu ja’abil 2021, te’e baantaa’. K’áata’an beeta’abe’ yanchaj tumen na’aksa’ab le bajux ku tojoltik féertilisaantes yéetel nu’ukulo’ob k’a’abéet ti’al u yúuchul paak’áal. Ichil ba’ax a’alab tumen kolnáalo’obe’, le ba’ax táan u yúuchula’ ts’o’ok u beetik u téejel mokt’aan ts’o’ok u beeta’al ka’ach ichil u mola’ayil Secretaría de Desarrollo Rural yéetel u jo’olpóopil le kaajo’obo’. 
Óoli’ ka tu chukaj láas 11 ja’atsak k’iine’, ts’o’okole’ kix mina’an xan wa ba’ax núuktajil beeta’ak tumen jo’olpóop unaj u beetike’, kex 350 u túul máako’ob, tu’ux táaka’an aj-jo’olbesaj múuch’o’ob, u jo’olpóopilo’ob éejido’ob yéetel kajnáalo’ob ti’ kamp’éel kaaje’, tu ch’a’ajo’ob u t’aanil ti’al u k’aliko’ob u bejil Hopelchén, Kaanpech.
U tokiko’ob le beja’, ku ya’aliko’ob, beeta’ab ich jets’óolal yéetel ti’al u ts’a’abal ojéeltbil taka k tsikbal yéetel u ajmeyajnáalil le kaajo’. Ti’ líik’saj t’aan beeta’ab tumen xiib yéetel ko’olele’, tui ts’áajo’ob ojéeltbil ma’ ki’imak u yóoolo’ob tumen ma’ táan u kéet t’o’oxol ba’al ichilo’obi’, tumen ti’ máax jets’a’an ku ts’a’abale’, ku k’u’ubul jo’op’éel sakiyos féertilisaante ti’ lalaj éejidatario, ba’ale’ wa ko’olele’ lelo’ chéen jump’éel ku ts’a’abali’, ts’o’okole’ wa kóomuneroe’ chéen óoxp’éel.  
Ba’ale’, ti’al u túun u chíiksbesa’al táan u yu’ubal u t’aan kolnáalo’ob yéetel k’áaxil máako’obe’, óooli’ ka tu chukaj láa 1 chúumuk k’iin k’uch kex 400 u túul u ajk’atunilo’ob kaaj.
“Ku taakpolta’al yanchaj a táakpajale’ex ti’al u yantal xwo’okinil yéetel kúulpach t’aan ichil máaxo’ob a’alik u tuukulo’ob, tumen yóok’lal kananil beeta’ab tumen Guardia Nacionale’, ma’ láaj k’aschaj ba’ali’, tumen wa ma’e’ ts’o’ok ka’ach u yúuchul loobilajil, tumen ma’ jcha’ab u máan u ajk’atunil le kaajo’. Ti’al túun u kaxta’al u kaláanta’al u kuxtal máax ku táakpajale’, ch’a’ab u t’aanil u ts’aatáanta’al ba’ax táan u k’áata’al te’elo’, ba’ale’ tu jo’oloj u sáastal uláak’ k’iin, tu najil miatsil yaan te’e kaajo’,”, tu ya’alajo’ob.  
Le martes 20 ti’ abril máanika’, ka tu chukaj láas 12 chúumuk k’iine’, tu kúuchil Casa de la Cultura ti’ u kaajil Hopelchéne’, yanchaj múul tsikbal ichil maaya kaajo’ob yéetel u jo’olpóopilo’ob le kaajo’, ba’ale’, ma’ yanchaj mix jump’éel utsil núuktajil ti’al máaxo’ob táan ka’ach u k’áatiko’ob ba’ali’, beey úuchik u ts’a’abal ojéeltbili’.  
Ka’aj ts’o’ok u chan máan junsúutuk ma’ yanak mix jump’éel mokt’aanile’, yéetel tumen oksa’ab saajkil ti’ máax ku t’aano’ob tumen míinisterial ajkanan kaajo’ob yéetel tumen junmúuch’ 100 u túul mototaxistas. Le beetik je’ets’ u ka’a much’ikubáajo’ob el 23 ti’ abril máaniko’, tu noj kaajil Kaanpech, tu’ux páayt’anta’ab máax jo’olbesik u mola’ayil Secretaría de Agricultura y Desarrollo Rural (SADER). ba’ale’ ikil táan u kaláanta’al yéetel tumen k’as saajko’ob tu yóok’lal aj-jo’olbesaj yéetel aj-chíikbesaj meyajo’obe’, ch’a’ab u t’aanil u beeta’al tuka’atéen jump’éel tsikbal te’e noj kaajo’.
“Máaxo’ob k líik’sik k t’aan ti’ u kaajilo’ob Ich-Ek, Sahcabchén, San Luis, Santa Rita, Xcupil, Bolonchén yéetel Suc-Tuc, táan k k’áat óoltik ti’ u yóox jaatsil meyaj jala’ach ti’ le lu’uma’, ka u chíimpolta’ak kananil unaj u ts’a’abal ti’ kolnáalo’ob, ba’ale’ yéetel táan óolal, beyxan ich jets’óolalil. Táan u k’áata’al ka chíikbesa’ak Comisión de Derechos Humanos ka’alikil táan, yéetel kéen ts’o’okok, múuch’tambal yaan u yantal tu k’iinil 23 ti’ abril tu noj kaajil Kaanpech, ti’al beyo’ u jéets’chíimpolta’al u páajtalil yaan ti’ máak ti’al u jáalk’ab a’alik ba’ax ku tukultik, ti’al u yantal tsikbal”, ts’o’ok a’alab.  
Xak'alutskíinsa'an tumen: Sasil Sánchez Chan"
28/04/2021,La Jornada Maya,Sasil Sánchez Chan,"Mérida, Yucatán",Líik’saj t’aan tu yóok’lal María,"Ikil u k’áata’al ka sáasilkuunsa’ak ba’ax úuch ti’ María, juntúul xlo’obayen kaxta’ab tu múuch’kajtalil Fraccionamiento La Joya Paseos de Opichén, chéen ba’axe’ kimen, u láak’o’ob yéetel u éetajilo’obe’ tu much’ajubáajo’ob aktáan Palacio de Gobierno ti’ u lu’umil Yucatán, ti’al u k’áatiko’ob ka jach xak’alta’ak tu beel ba’ax úuchij ti’ xch’úupal 20 u ja’abil ka’achij. Ts’o’ok u chan tu’ubta’al u wíinkilal ka’aj ila’abij, ts’o’okole’ tak walkila’ ma’ k’u’ubuk ti’ u láak’o’ob tumen Físcaliai’.
 
 
Xak'alutskíinsa'an tumen: Sasil Sánchez Chan"
28/04/2021,La Jornada,Sasil Sánchez Chan,Ciudad de México,U chíikulal yéetel u chíikult’aan UNAMe’ ku k’iimbesik jo’ok’al ja’ab yanako’ob,"Jo’oljeak 27 ti’ abril máanika’, tu chukaj jump’éel siiglo éejenta’ak tumen Consejo de Educación ti’ u lu’umil Méxicoe’, úuchik u k’áata’al tumen u jo’olpóopil. José Vasconcelose’, u beeta’al u chíikulal yéetel u chíikult’aan Universidad Nacional Autónoma de México. Noj najil xooke’ tu ya’alaj le je’elo’obo’ “u chíikul u ch’i’ibalil le kúuchilo’”.
Te’e chíikulalo’ ku xo’okol u t’aanil “‘Bíin t’aanak in wóol tu yóok’lal in ch’i’ibalil’, ts’o’okole’ woja’an tu kuxtal u tajan ya’abil mexikoilo’ob”, a’alab ti’ k’a’aytajil ts’íib jóoks’a’ab tumen le najil xooko’.
 
 
Xak'alutskíinsa'an tumen: Sasil Sánchez Chan"
29/04/2021,Miguel Améndola,Sasil Sánchez Chan,"Tulum, Quintana Roo","Tu jeel u k’áata’al u sa’atbesa’al si’ipile’, unaj u beeta’al a’almajt’aan ti’al u chíimpolta’al maaya kaaj: jo’olpóop","Unaj u yantal a’almajt’aano’ob ka u jach chíimpolto’ob yéetel u táan óolto’ob maaya kaaj, ma’ chéen u miatsil yéetel ba’ax suuk u beeta’ali’, tumen unaj u yila’al ba’ax k’a’abéet ti’, beey úuchik u ya’alik Nicasio Canché Catzín, juntúul jo’olpóop ti’ u kaajil Tulum; máax tukultike’, ma’alob le xíimbalmeyaj kun beetbil tumen u jala’achil u lu’umil México tu’ux yaan u k’áatik ka sa’atbesa’ak si’ipil úuchik u yúuchul u Ba’ateltáambalil Castas, ba’ale’ u jaajil ba’ale’, leti’ u na’atale’ le je’elo’ jump’éel taamtam talamil yaan. 
Ti’ k’a’aytajil tsikbal yanchaj le miércoles máanika’, jala’ach Andrés Manuel López Obradore’, tu jeel jets’aj le 3 ti’ mayo ku taala’ yaan u k’áatik ka sa’atbesa’ak si’ipil tumen maaya kaaj, úuchak u jach táaj máansa’al loobilajil yéetel yaj óolal tu Ba’ateltáambalil Castas.
 
 
Canché Catzín tu tsolaje’, u beeta’al le je’elo’ k’a’anan ba’al, ts’o’okole’ yaan u yutsil k’a’ama’al tumen máasewal kaajo’ob, tumen talam úuchik u máan k’iin ti’ úuchben máako’ob te’e k’inako’obe’.  
Beey túuno’, jo’olpóop tu ya’alaje’, ts’o’ok u k’áatik ti’ u jala’achil le’ lu’uma’, je’el bix táan u yantal u yóol u beetik le ba’ax ts’o’ok u ya’aliko’, ka meyajnak xan ti’al u yáanta’al yéetel u chíimpolta’al maayaob. 
Leti’e’ tu yaj óoltaj, kex táan u yáalkab siiglo XXIe’ láayli’ yaan maayaob p’ata’an paachil, tumen ma’ chúukpajak a’almajt’aan no’oja’an u ti’alo’ob, ts’o’okole’ le yano’obo’ ma’ xan táan u chíimpolta’ali’.  
“Maaya kaajo’obe’ ma’ chéen miatsilo’ob yéetel suukaanilo’obi’, tu ya’alaj. Ts’o’okole’ ch’i’ibal láayli’ kuxa’ane’ táan u k’áatik ti’ jala’acho’obe’ ka chíimpolta’ako’ob yéetel ka kaláanta’ako’ob.
“Yaan jala’acho’ob ma’ u k’ajóol tu beel maayaobi’, mix xan u miatsilo’ob yéetel ba’ax suuk u beetiko’obi’, ts’o’okole’ je’el máakalmáak ti’ u yóox jaats meyajil jala’ache’ ma’ patal mix u t’anko’oni’, beyxan u yúuchul yéetel ajpat a’alamajt’aano’ob yéetel aj-jets’ a’almajt’aano’ob, máaxo’ob ku máan u tuus a’aliko’ob meyaj bin kéen u beeto’obe’, ba’ale’ kéen ts’o’okok u náajalo’obe’ mix táan u ka’a yila’alo’obi’”, tu ya’alaj.
Beyxan tu ya’alaje’ ts’o’ok p’a’atalo’ob paachil tumen máaxo’ob ts’áak t’aak’in ti’al meuaj, tumen jala’ache’ chéen taak’in ku táanilkunsik, ts’o’okole’ ba’ax yaan yéetel kaláanta’an ti’ yóok’ol kaab tumen maaya kaajo’obe’, ku láaj k’askúunsa’al chéen beyo’.
“Máaxo’ox ts’áak taak’in ti’al meyaje’ ku tukultiko’ob mina’an k na’at, mix xan táan k kaláantik yóok’ol kaab, ba’ale’ úuch káajak k kaláantik. Chéen ba’axe’ u yokolta’al yéetel u to’okol to’one’ cha’aban tumen jala’acho’ob”, tu ts’ook a’alaj.  
Xak'alutskíinsa'an tumen: Sasil Sánchez Chan"
29/04/2021,Astrid Sánchez,Sasil Sánchez Chan,"Mérida, Yucatán",U 32 péetlu’umilo’ob Méxicoe’ ma’ éejenta’an ti’ u jejeláasil jaats meyaj jala’achili’: u xaak’al xookil WJP,"Ichil ba’ax chíikpaj ti’ jump’éel xak’alxook beeta’ab tumen World Justice Project (WJP), u péetlu’umil Yucatán yéetel Kaanpeche’ tu chíikbesajo’ob u p’íit ba’al ma’ patal yanik ichil ba’ax k’ajóolta’an beey Estado de Derecho, le je’ela’ ku jach táaj chíikpajal wa ku ke’etel yéetel Quintana Roo, tumen ti’ leti’ yanchaj u jach táaj k’aasil káalifikasioon; ba’ale’ u 32 péetlu’umilo’ob u nojlu’umil Méxicoe’ tu chíikbesajo’ob káalifikasion kaabal ti’ .5, tu’ux u jach ya’abil ku páajtal u yantale’, chéen jump’éel puuntóo.  
Índice de Estado de Derecho en México 2020-2021 ku ya’alike’, kex tumen ma’ próomediaarta’ab maanal ti’ táanchúumuk puuntoe’, Yucatáne’ tu jóok’saj 0.47 puntos; Coahuilae’ yanchaj 0.45 yéetel Kaanpeche’ yanchaj 0.44, leti’e óoxp’éel péetlu’umilo’ob tu’ux asab utsil k’a’ama’an u meyajil jala’ach.  
 
 
Tu kúulpachile’, ti’ yaan le ma’ jach utsil pakta’ani’, je’el bix Quintana Roo, tu’ux chéen 0.34 jóok’sa’abij; Puebla, tu’ux yanchaj 0.35 yéetel Morelos, tu’ux chéen yanchaj 0.36.
Mola’ay mina’an mixba’al u yil yéetel jala’ach táan u beetik u xaak’al ti’ u nu’ukil meyaj jala’ach te’e noj lu’umo’obo’, tu beetaj jayp’éel k’áatchi’ob tu’ux chíikpaj ti’ tuláakal u nojlu’umil Méxicoe’, ti’ mix jump’éel péetlu’umil yanchaj káalifikasiion tu’ux ka éejenta’ak meyaj ku beeta’al, ichil u p’iisil ku bin u xookil ichil mixba’al tak jun.  
World Justice Project ku p’isik bix u yila’al u meyaj jala’ach ti’ waxakp’éel ba’al: tak tu’ux naakal u xuul u muuk’il jala’ach, u mina’ata’al tuusilmeyaj, u je’ek’ab tuukulil jala’ach, u jéets’chíimpolta’al páajtalilo’ob, u tsóolkuxtal yéetel u kaláanta’al kaaj; u beeta’al ba’al je’el bix jets’a’an; u kéet p’i’isil kaaj yéetel u kéet p’i’isil peenal ba’al. Tuláakal le je’elo’oba’ ku ja’atsalo’ob ti’ uláak’ 42 u p’éel ba’alo’ob.  
Ichil tuláakal u lu’umil Méxicoe’, WJP tu yilaje’, úuchik u yantal u pak’be’en k’oja’anil Covid-19e’ yanchaj xan ba’ax k’éex ti’ bix u meyaj sistema penal, tumen ch’éen u meyaj yéetel u k’a’abéetkunsa’al tu túulisil justicia abierta yéetel díijital ti’al u p’áatal meyaj yéetel ti’ meedios remootos.
WJP ku na’atik Estado de Derecho beey u káajbalil u ma’alo’ob meyaj jala’ach, tu’ux tuláakal máaxo’ob táaka’an ti’ kaaje’, taak’alo’ob ti’, ti’al u beeta’al u meyaj a’almajt’aan, tumen le je’elo’ unaj xan u chíimpoltik u páajtalil wíinik, ts’o’okole’ unaj xan u kéet k’a’abéetkunsa’al yéetel u yila’al ka yutsil meyajnak.  
“Estado de Derechoe’ jumxa’ay u moostsil tu’ux jets’ekbal kaaj, tu’ux ku páajtal u kaxta’al ka kéey yanak páajtalil ti’ máak, ka utsil xíimbalnaj kaaj, ka chíimpolta’ak tulaakáal tuukulo’ob yéetel ka yanak jets’óolalil”, beey jets’a’an te’e xaak’alilo’.  
Yucatán túune’, leti’e lu’um asab ma’alo’ob jóok’ik ti’ Orden y Seguridad, tumen u xookile’ k’uch tak 0.84, ka’alikil ti’ Gobierno Abierto yéetel Justicia Civil, éem u xookil, tumen chéen yanchaj 0.38 ti’ lalaj jump’éel. 
Tu lu’umil Kaanpche’ láayli’ xan uts u pakta’al Orden y Seguridad, tumen yanchaj 0.67 puuntos. Máaxo’ob k’áatchi’ibta’abe’ tu p’atajo’ob tak tu jach ts’ook Justicia Penal, tumen chéen 0.36 yanchaj ti’. 
Uláak’ ba’ale’, Quintana Rooe’ p’áat jach kaabal ti’ Orden y Seguridad, tumen chéen tu much’aj 0.24 puuntos, yéetel u jach ka’analil xooke’ ti’ Derechos Fundamentales yanchajij tumen náak 0.46 puuntos. 
WJP tu k’áatchi’ibtaj 25 mil 600 u túul máak, ti’ noj kaaj ba’ale’ beyxan ti’ mejen kaaj, beyxan ti’al u láaj much’a’al ba’ax chíikpaje’, maanal ti’ 2 mil 300 u túul ajxak’al xooko’ob meyajnajo’obi’.  
Xak'alutskíinsa'an tumen: Sasil Sánchez Chan"
29/04/2021,Europa Press,Sasil Sánchez Chan,"Madrid, España",Kaxta’ab 110 muknáaltu’uk’ ti’ óoxp’éel u jejeláas miatsilo’ob Antiguo Egipto,"Muukilo’ob beeta’ab tumen u miatsil Bajo Egipto, k’ajóolta’an beey Bhutto 1 yéetel 2, (3 mil 100 ja’abo’ob ma’ili’ yanak Cristoe’); Naqada III miatsil (ichil 3 mil 200 yéetel 3 mil ja’abo’ob ma’ili’ yanak Cristo), yéetel ka’a jaatsil ja’abo’ob k’ajóolta’ab beey u k’iinilo’ob hicsos (mil 700 ma’ili’ yanak Cristo).
 
 
Xak'alutskíinsa'an tumen: Sasil Sánchez Chan"
30/04/2021,Itzel Chan,Sasil Sánchez Chan,"Mérida, Yucatán","U péektsilta’al úuchben báaxalo’ob ti’ paalale’, jump’éel bix u kuxkíinsa’alo’obi’","Je’el bixake’, jka’ansaj José de Jesús Manrique Esquivel, máax jo’olbesik Asociación Centroamericana y del Caribe del Deporte Ancestral de la Pelota Maya, ku ya’alike’ ma’ k’a’abéet u ka’a líik’sa’al úuchben báaxalo’ob suuk u beeta’al tumen láayli’ ts’aka’ano’obi’, le beetike’, chéen ba’ax unaj u beeta’ale’, leti’ u péektsilta’al ichil je’el máaxak máakil yéetel ichil paalalo’ob, ti’al beyo’ ma’ u ch’éejelo’ob tu paachil k’iin.
“Báaxalo’ob suuk u beeta’al kache’, ma’ tu’ubsa’anobi’ mix saatalo’obi’; yaan k’iine’ ku báaxtalo’obi’, yaan k’iine’ ma’, ba’ale’ ma’ jach láaj sa’atako’obi’, le beetike’ ma’ táan u páajtal k-a’alik wa táan u ka’a líik’sa’alo’obi’, chéen ba’axe’ je’el u páajtal u mu’uk’ankúunsa’alob yéetel u ka’a kuxkíinsa’alo’obi’!; beey úuchik u t’aan jka’ansaj jach k’ajóllta’an yóok’lal meyaj ku beetik ti’al u péektsiltik le báaxalo’oba’. 
Uti’ale’, jach k’a’anan u k’ajóoltik paalal le úuchben báaxalo’ob yaan, tumen je’el bix táan u líik’ilo’ob ichil u k’iinil túumben ba’alo’obe’, unaj u péektsilta’al tumen u taata’obi’ yéetel u láak’o’ob, je’el bix xan tumen u ajka’ansajo’obi’.  
Yóok’lal túun u maaya báaxalil pok ta poke’, Manrique Esquivele’ tu ta’alaj le báaxala’, tu máansaj kex maanal ti’ 100 ja’abo’ob saatal, le beetike’ yéetel le je’ela’, yanchaj u ka’a líik’sa’ali’. 
Walkila’ paalalo’ob yaan tu lu’umil Yucatáne’ láayli’ u báaxtiko’ob jayp’éel ba’alo’ob suuka’an, ts’o’okole’ u yojelo’ob yaanili’ le báaxal je’ela’.
Jka’ansaje’ tu ya’alaj ma’ili’ yanak u pak’be’en k’oja’anil Covid-19e’, maas jach táaj ku béeytal u péektsilta’al báaxalo’ob suuk u beeta’al ka’achij, tumen ka’ach táan u yantal u xookil éedukasiion fiisikae’ ku páajtal u ye’esal ti’ xch’úupalal, xi’ipalal yéetel táankelemo’obe’, bix le báaxal ku yúuchul ka’acho’.
Ba’ale’, ikil túun u ts’áamaj u yóol ti’al ma’ u xu’ulul u beeta’al báaxal je’el bix ka’acho’, leti’e’ ts’o’ok u kaxtik bix u k’a’abéetkunsik birtual nu’ukul ti’al ma’ u ch’éenel u ka’ansaji’. “Ma’ seen úuchake’, ti’al k beetik jump’éel meyaje’, t k’áataj ka u beeto’ob u páapagaayo’ob, ba’ale’ jach táaj ja’ak k-óol ka t-ilaj bix úuchik u beetiko’ob”, tu ya’alaj jka’ansaj.
Ichil le úuchben báaxalo’obo’ ti’ yaan t’íinjoroch’, ku beeta’al yéetel kóorcholatáa wa yéetel maako’ob, ku po’otol tu chúumukil, ts’o’okole’ ku t’ina’al jump’éel chan k’áan ti’al u beeta’al u sutulsuut; tíirahule; kimbombáa, ku óol ke’etel yéetel maaya beeisbol:; chaakaráa, ichil uláak’o’ob.  
Jump’éel ti’ ka’ap’éel ba’ax k’áata’an ti’ u múuch’ilo’ob úcuhben báaxalo’ob yaan ti’ jejeláas méek’tankaajo’obe’, leti’ ka yanak uláak’ kúuchilo’ob ti’al u yúuchul báaxal, ti’al béeytal u bin máak báaxali’, je’el bix ts’a’aban u kúuchil ti’al u báaxta’al kóochak’ wóolis, basketbol yéetel uláak’ báaxal k’ajóoltano’obi’. 
Yucatáne’ táakpaja’an ti’ u keetil báaxal Torneo Internacional l del Deporte Ancestral de la Pelota Maya, tu’ux yaan uláak’ máak ku taal México, Belice, Guatemala, Honduras, Panamá yéetel El Salvador.
Tu ja’abil 2015e’, beeta’ab tu yúuchben kaajil Chichén Itzae’, u yáax keetil báaxal Copa Mundial de la Pelota Maya, yéetel ma’ xo’ot’ok u beeta’al tak walkila’, le beetike’, yaan uláak’ ajbáaxalo’ob ti’ u lu’umil Chiapas, Tabasco, Campeche, Yucatán yéetel Quintana Roo ku núup’ulo’ob báaxal xan, ba’ale’ je’el u k’a’amak máak wa ti’ kaja’an chúumuk wa tu xamanil u lu’umil México.  
 
 
Xak'alutskíinsa'an tumen: Sasil Sánchez Chan"
30/04/2021,La Jornada Maya,Sasil Sánchez Chan,"Mérida, Yucatán","U paalalo’ob kaaj, láayli’ u yi’inajilo’ob le lu’uma’","Bejla’e’, ku k’iimbesa’al mejen paalal, ts’o’okole’ le je’ela’ u k’a’ap’éelil ja’ab ku máansa’al ich k’albe’enil kuxtal. Paalale’, tu yu’ubaj u k’éexel kuxtal, ba’ale’ ka’atéen chíikpaj ichil u paalalo’ob yaan te’e mejen kaajo’obo’. Tu p’ataj u xooko’ob, kex tumen ka’ache’ láayli’ ich talamilo’ob ku ch’a’ako’obi’. Kex beyo’, u ki’imak óolalo’ob yéetel yóolo’ob ti’al kuxtale’ láayli’ u wóojol ichil kaaj tu’ux táan u bin k kaxtik ka’aj utsil yanak ba’al ti’al u ki’iki’ kuxtalo’obi’.
 
 
Xak'alutskíinsa'an tumen: Sasil Sánchez Chan"
30/04/2021,La Jornada Maya,Sasil Sánchez Chan,"Playa del Carmen, Quintana Roo","Mejen wíinkilalo’ob kuxa’an ich áaktuno’ob yéetel ts’ono’oto’obe’, k’a’anan ti’al utsil kuxtal","Áaktuno’ob yéetel ts’ono’oto’ob yaan tu petenil Yucatáne’, níi’ chuup yéetel mejen wíinkilalo’ob úuch kajak u kuxtalo’ob te’elo’, ts’o’okole’ jach k’a’anantako’ob ti’al u kéet úuchul kuxta’al te’elo’.
Ichil u ja’il Akumal, jbioologóo Marco Antonio Lazcano yéetel u yéet meyajo’obe’, ts’o’ok u xáantal jo’op’ok u máano’ob xaak’al ich áaktúuno’ob naats’ yanik ti’ u aak’alil Yalkú. Te’elo’ kaxta’an juntúul xexkay jts’a’ab u k’aaba’ beey Triacanthoneus Akumalensis; juntúul u túumben jejeláasil kruustaseo ojéela’an chéen ichil ankialina áaktun ku yantal.
Ichil u ja’ilo’ob Tulume’, ti’ yaan xexkayil, ba’ale’ yaan uláak’ mejen ba’alche’obi’, je’el bix: remipedios, xma’ sáasil ich kaankay yéetel “xma’ sáasil ich sak kay”, le ts’ooka’ juntúul “wáay kay”, mina’an u yich ba’ale’ jats’uts, beey úuchik u ya’alik Roberto Rojo, máax jo’olbesik u pláanetarioil Sayab, Playa del Carmen.
Beyxan ichil jump’éel u yáaktunil Cozumele’ yaan u jaajil  estreeyáail k’áak’náab estigobionte kuxa’an yóok’ol kaab, pata’an u k’aaba’ beey estrella cavernícola (Copidaster cavernicola) beyxan ti’ yaan yukatekail xma’ sáasil ich kaankay (Ophisternon infernale), ba’alche’ mina’an u yich ba’ale’ ku samal yu’ubik sáasil; óoli’ 30 centímetros ku p’isik, yéetel ma’ ya’abach juntéen ts’o’ok u yila’al ti’ ts’ono’oti’.  
Je’el bix le je’elo’oba’ yaan uláak’ u jejeláasil mejen ba’alche’ob k’a’anantako’ob ti’al u yutsil yantal kuxtal ich ja’, tumen ku jaantiko’ob ik’elo’ob yéetel k’asil ba’alo’ob ku yantali’. 
 
 
Xak'alutskíinsa'an tumen: Sasil Sánchez Chan"
03/05/2021,Reuters,Desconocido,México,Kaxta’ab u woojil k’abo’ob ich áaktun yaan tu lu’umil Yucatán; suukchaj u beeta’al ka’ach ti’al kili’ich ba’alo’ob,"137 u woojil chak yéetel boox k’abo’obe’, maanal ti’ mil 200 u ja’abo’ob u yúuchbenile’, ku chíikpajalo’ob tu pak’il jump’éel áaktun naats yanik ti’ u xamanil u péetlu’umil Yucatán. U ya’abil wooj yano’ob te’elo’ beeta’ab tumen u k’ab mejen paalal, tumen ku tukulta’ale’ yaan ba’al u yil yéetel u k’iinil u xuulchajal juntúul paal ti’al u nojoch máaktal, je’el bix u tuukulta’al tumen úuchben mayaaob, beey a’alab tumen j-áarkeologóo Sergio Grosjean, máax u beetmaj xaak’alo’ob te’e áaktuno’."
03/05/2021,La Jornada Maya,Desconocido,"Playa del Carmen, Quintana Roo",Ts’o’ok u luk’ul tu petenil Isla Mujeres zapatistail máako’ob ku bino’ob Europa,"Tu taal u chíinil k’iin le 2 ti’ mayo máanika’ ka’aj luk’ Isla Mujeres u cheemil La Montaña, tu’ux ku bin máasewal zapatiistaob, máaxo’ob yaan u tuukulil ti’ob u k’uchulo’ob Europa, ti’ ba’ax tu patajo’ob u k’aaba’ beey La Gira por la Vida. Tukulta’an u jóok’olo’ob ka’ach tu k’iinil 3 ti’ mayo, ba’ale’ táanilchajo’ob. 
“Ti’al máax táaka’ano’on ich Congreso Nacional Indígena yéetel Concejo Indígena de Gobierno, k bin tak Europae’ ku je’ek’abtik joolnaj ti’al u páajtal k ilikbáaj yéetel máasewal kaajo’ob, beyxan kaajo’ob naats’ yaniko’ob ti’ k’áax yéetel nojkaaj, je’el bix xan múuch’kabilo’ob yéetel mola’ayo’ob péektsiltik yéetel kaláantik u páajtalilo’ob wíinik, beyxan máaxo’ob kaláantik yóok’ol kaab, xoknáalo’ob, ko’olelo’ob líik’sik u t’aan, táankelem máak, táanxel kaajil máax, aj-its’ato’ob; láako’ob yéetel éet xíimbalo’ob táan u ba’atelo’ob yéetel táan u aktáantiko’ob káapitaliismo”, beey a’alab tumen Comisión de Coordinación del Congreso Nacional Indígena ti’ k’a’aytajil ts’íib beeta’ab. 
Junjaats Ejército Zapatista de Liberación Nacional (EZLN), k’aaba’inta’ab Escuadrón 421, u tukultmaj u k’uchul kex tu chúumukil junio, tu k’áak’náabil Vigo, España. 
 
 
“To’one’ taak k kaxtik yéetel k tsikbal yéetel uláak’ máax ku yaj óolal ti’al beyo’ u páajtal k na’atik ba’ax le beetik k múul yantalo’, kex beyka’aj jela’antako’on ichilo’oni’. Ti’al u páajtal k k’ajóoltikbáaj, k tsikikbáaj yéetel k láak’intikimbáaj, ti’al k utsil núup’ul ich láak’tsilil, máaxo’ob táan xan u kaxtik bix u beetiko’ob ba’al tu táan káapitaliismo”, ts’íibta’ab te’e k’a’aytaj ju’uno’.
Múuch’il zapatistaobe’ jo’olbesa’ano’ob tumen subcomandante insurgente Moisés, máax láak’inta’an tumen kantúul ko’olel, ka’atúul xiib, yéetel juntúul wíinik ma’ táan u jets’ik bix u yóol u wíinkilali’, máaxo’ob táaka’an ichil zapatista kaaj. 
Máax ku bino’ob te’e cheema’, tu líik’sajubáajo’ob kamp’éel winalo’ob ti’al u páajtal u jóok’olo’ob, ts’o’okole’ ti’ u ts’ook p’iisk’iinilo’oba’ yanchaj u k’alikubáajo’ob ti’al ma’ u yantal mix jump’íit u sajbe’entsil u k’oja’antalo’ob ti’ Covid-19. Leti’obe’ kóojo’ob Isla Mujeres le 30 ti’ abril máaniko’, ti’ u taalo’ob Chiapase’ yéetel láayli’ te’e k’iinil je’elo’, na’ako’ob La Montaña ti’al u k’ajóoltiko’ob tu beel. Tu k’iinil 2 ti’ mayoe’ jóok’ u biinbalo’ob te’e nojoch xíimbala’."
03/05/2021,Rosario Ruiz Canduriz,Desconocido,"Playa del Carmen, Quintana Roo",Maaya jo’olpóopo’obe’ ku ts’áako’ob k’ajóoltbil ts’íibo’ob túuxta’an ti’ jala’ach López Obrador,"Úuchik u k’uchul xíimbal u jala’achil u noj lu’umil Méxicoe’, Andrés Manuel López Obrador, maaya wíiniko’ob ti’ u lu’umil Quintana Rooe’ tu ts’áajo’ob k’ajóoltbil ti’ reedes sosiialese’, ts’íibo’ob beeta’an tu’ux ku k’áatik ka ts’aatáanta’ak máasewal kaajo’ob, beyxan ka chíimpolta’ak tuláakal páajtalilo’ob jets’a’an u ti’alo’obi’. 
Yáax ts’íib beeta’abe’ jts’a’ab k’ajóoltbil tumen Carlos Chablé Mendoza, máax suuka’an u ts’íib yóok’lal Felioe Carrillo Puerto. Te’elo’, ku xo’okol jayp’éel ba’al ma’ jach sáasil yanik ti’ bix máanja’an k’ajla’ayili’: ku taal in wojéeltike’, le ba’ax bin kun beetbilo’, ma’ táan u cha’abal u yokol je’el máaxaki’, tu kúuchil e’esajil Tihosuco. Ba’axten ma’ túun táan u beeta’al ti’ jump’éel kili’ich máasewal kúuchil. Le tu’ux jets’a’ab kun beetbilo’, u kaajil sak wíinik, ts’o’okole’ ma’ ti’ káaj ba’ateltáambali’; le je’ela’, káaj tu kaajil Tepich, naats’ yanik te’ela’. Nojoch maaya ba’ateltáambal, k’ajóolta’an beey Guerra de Castas, káaj tu winalil julio ti’ u ja’abil 1847, ts’o’ok u máan 174 ja’abo’ob walkila’, ts’o’okole’ mix juntéen yanchaj jets’ t’aanil, mix xan jets’ óolal ti’al kaaj”. 
Tu k’iinil 3 ti’ mayoe’, ku ya’alik jts’íib k’ajla’ay, kaajo’ob yéetel kili’ich maaya kúuchilo’obe’, ku k’iimbesiko’ob Santísima Cruz, ts’o’okole’ ba’ateltáambale’ ma’ jts’o’ok tu tu k’iinil 3 ti’ mayo ti’ u ja’abil 1901i’, mix púuts’ maaya’ob ka tu yilajo’ob táan u multa’al u kaajil Noj Kaaj Santa Cruz tumen ajk’atuno’ob, tumen ts’o’okili’ u p’a’atal le kaajo’ ti’al u ba’atelo’ob te’e ich k’áaxo’. Ts’ook ba’atel ojéelta’ab yéetel je’ets’ yanchaj ichil maayaob yéetel mexikanoil ajk’atuno’obe’, úuch tu winalil abril tu ja’abil 1922, tu kaajil Dzulá yéetel tu ja’abil 1979 tu kaajil Chemax. Máaxo’ob léekse’ leti’e máaxo’ob péektsil u líik’il u muuk’ maaya kaaj tu ja’abil 1947: u multa’al yéetel u to’okol maaya lu’um ba’ale’ yanchaj u ba’atelil yéetel yaan xan máaxo’ob áantik ajk’atuno’ob yéetel ajkanan kaajo’ob. 
 
 
“Unaj in wa’alik ti’ u jala’achil le lu’uma’, le ba’ax kk’a’ajsik yóok’lal ba’ateltáambale’ láayli’ p’aatal tu tuukul k maaya noolo’ob yéetel chiicho’ob, leti’obe’ ma’ tu tu’ubsajo’ob ch’a’apachtajil yéetel kiinsajtáambal yanchaj tu k’ab Victoriano Huerta. Le beetike’ ma’ táan chúukpajal ba’al chéen yéetel u k’áata’al ka sa’atbesa’ak si’ipil, u palitsilta’al lu’um yéetel u kóolonisaarta’al kaaje’ yaanal ba’al, ichil túun u jach k’aasil ba’ax máansa’ab tumen maayaobe’ ti’ yaan Guerra de Castas”, tu ya’alaj. 
Uláak’ jump’éel ts’íib ts’a’ab k’ajóoltbile’ jbeeta’ab tumen Alfaro Yam Canul, máax táaka’an ichil maya cruzo’ob, u ch’i’ibale’ ti’ u taal ti’ ajba’atel maaya wíinik Ladislao Yam, máax ba’atelnaj ti’al u chíimpolta’al ba’ax suuk u beeta’al tumen kaaj: “K-ki’iki’ k’amikech ti’ k lu’umil. Teche’ míin a wojel ba’ax k náaytik yéetel ba’ax k alab óoltik, ka na’atik bix k tuukul yéetel k ojel teche’ beey a wilik ba’alo’”. 
“Maaya cruzo’obe’ óota’ab kíinsbil tumen táanxelil máako’ob kóoj tu lu’umil Yucatán, ts’o’okole’ áanta’abo’ob tumen u jala’achil le nojlu’um te’e k’inako’obe’, Porfirio Díaz, tumen tu nup’ajubáajo’ob ti’al u kaláantiko’ob jach chéen ba’ax k’a’anan u ti’alo’ob, tumen tu yóotaj u ch’éejso’ono’ yéetel u xu’uso’ob k moots”, ku ya’alik ti’ u ts’íibil."
04/05/2021,Rosario Ruiz Canduriz,Sasil Sánchez Chan,Ciudad de México,Maaya kaaje’ láayli’ kuxa’an kex je’ets’ tu yóok’ol kiinsajtáambal: López Obrador,"“K k’áatik ka sa’atbesa’ak k si’ipil tumen maaya kaaj, yóok’lal jejeláas yaayaj loobilaj beeta’ab tumen u jala’achil le Nojlu’uma’ beyxan le uláak’ táanxel jala’acho’obo’, ti’ le 300 ja’abo’ob péech’óolta’abo’ob tumen sak wíiniko’ob yéetel ti’ le 200 jabo’ob yanak u jáalk’ab kuxtalil México”, beey úuchik u ya’alik u jala’achil u noj lu’umil México, Andrés Manuel López Obrador, úuchik u tse’ektik K’áat Óolal Sa’asaj Si’ipil Ti’ Maayáaj Kaajo’ob Yóok’sal Jejeláas Yaayaj Loobil Beeta’an Ti’ob. U xuul Ba’ateltáambal ichil Ch’i’balilo’ob. 
 
 
Jala’ache’ tu k’a’ajsaje’ tuláakal u máasewal kaajilo’ob Méxicoe’ tse’elo’ob, péech’ óolta’abo’ob, jumpáaykunsabo’ob yéetel kíinsabo’ob, ba’ale’ yaquis yéetel mayaajo’obe’ “ti’al u sublakil tuláakalo’one’exe’”, máaxo’ob jach ma’ utsil k’ama’ano’obi’. “Le ka’ap’éel kaajo’oba’ p’aatalo’ob yéetel láayli’ kuxa’ano’ob ti’ kiinsajtáambal. Le k’aasil ba’alo’obo’ ma’ chéen beeta’ab ka’aj k’uch sak wíiniko’ob, úuch xan yéetel u jáalk’ab kuxtalil México, u ya’abile’ tu k’iinilo’ob Porfiriato”, tu ya’alaj.  
Tse’eke’ jbeeta’ab tu kúuchil Museo de Guerra de Castas, tu k’íiwikil Tihosuco, ti’ u méek’tankaajil Felipe Carrillo Puerto. Táakpaj guatemaltecoil jo’olpóop, Alejandro Giammattei; u jala’achil u lu’umil Quintana Roo, Carlos Joaquín, u no’oj k’abil le Nojlu’uma’ yéetel Ana Karen Dzib Poot, máax chíikbes maaya kaaj.
 
Ana Karen Dzib Poot tu k’a’ajsaj u k’a’ananil u k’iinil 3 ti’ mayo ti’al maaya kaaj, u k’iinil Santa Cruz: “U chíikulal kuxtal, santa cruze’ u yóol xiib yéetel ko’ol, yáax k’iin yéetel cháak, síijil kuxtal yéetel kíimil, tuláakal ba’al nuup’ul”. 
Maayajo’obe’, tu tsiklbaltaj, “láayli’ wey yano’on kex tu’ubsa’ano’on, kex paalitsilta’ano’on yéetel kex ma’ kéet yaniko’on te’e kaaja’, úuchben mayaajo’obe’ ma’ sa’atako’obi’”. 
Ti’al u jeel ts’íibta’al yéetel u jeel na’ata’al k’ajla’ayile’, maaya kaajo’obe’ ku k’áatiko’ob ti’ u yóox jaats meyajil jala’ache’ ka’aj u beet óoxp’éel ba’al: yáaxe’ u beetik u yantal u múuch’ meyajil ti’al u k’a’ajsa’al yéetel u chíimpolta’al u k’ajla’ayil maaya kaaj, ti’al xan u paktal beey kaaj unaj u yantal ti’ páajtalilo’ob; u beeta’al jump’éel nu’ukbesajil meyaj ti’al maaya kaaj, ti’al beyo’ u ts’aatáanta’al ba’ax k’a’abéet tu jach séebanil, tu’ux ka béeyak u táakpajal jo’olpóopo’ob yéetel maaya kajnáalo’ob; u ts’ooke’, u chíimpolta’al yéetel u táan óolta’al páajtalilo’ob jets’a’an ti’ U Almejenil Noj A’almajt’aan le Nojlu’uma’, ti’al beyo’ ma’ u péech’óolta’alo’ob tuka’atéen.  
 
“Bejla’e táan k’áatik ti’ u maaya kaajil Méxicoe’ ka’aj u sa’atbes si’ipil yanchaj úuchik u péech’óolta’al kaaj yéetel loobilta’ab, tuemen tak walkil u yaj óolta’al u talamilo’obi’”, beey úuchik u ya’alik u xno’oj k’abil Jala’achil, Olga Sánchez Cordero, ka’aj k’uch u súutukil u t’aan. 
Ti’al túun u béeytal u yantal utsil óol yéetel le Nojlu’uma’, tu ya’alaj, k’a’abéet k na’atik talamilo’ob yéetel loobilaj beeta’an ti’ mayaa kaaj, “ma’ t bin cha’aj u p’a’atal paachil maaya kaaj, tumen unaj u na’atale’ jump’éelili’ t’aano’on: México, le je’ela’ ku yantal kéen u’uya’ak tuláakal t’aan. U k’áata’al u sa’atbesa’al si’ipile’, jump’éel ba’al k’a’anan ti’al u náachtal k paakat ti’ ba’ax ku taal u k’iin, ti’al xan u páajtal k beetik u yantal u jaajil k’eexilo’obi’. Chéen wa k p’atik paachil p’eekil yéetel péech’óolalile’ je’el u béeytal u yantal jéets’ óolal te’e nojlu’uma’, tumen le Méxicoa’ ku chíikbesik u jejeláasik México’ob”.  
 
Junmúuch’ máako’ob ti’ u kaajil Tihosucoe’ tu k’amajo’ob jala’ach ka’aj k’uch te’e kaajo’. Ya’ab ti’ leti’obe’ éejidatario’ob táan ka’ach u k’áatiko’ob ka bo’ota’ak p’aax yaan ti’ le nojlu’umo’, úuchik u túumbenkunsa’al nojbej; uláak’o’obe’ chéen taak ka’ach u k’amiko’ob yéetel u níib óoltiko’ob xíimbal ku beetik.  
AMLO je’el tu jo’okajil le kaaj p’aatal ichil Carrillo Puerto (Quintana Roo) yéetel Saki’ (Yucatán); tu yéensaj u cristalil kiisbuuts tu’ux ku bin ti’al beyo’ u tsikbal yéetel máaxo’ob táan ka’ach u páa’tik.   
Xak'alutskíinsa'an tumen: Sasil Sánchez Chan"
04/05/2021,Itzel Chan,Sasil Sánchez Chan,"Mérida, Yucatán","Yóok’lal sajbe’entsil yane’, ajmeyaj pak’o’obe’ ma’ táan u bino’ob meyaj Quintana Rooi’","Je’el bix suuka’anile’ lalaj 3 ti’ mayoe’ u ajmeyajil pak’o’obe’ ku k’iimbesiko’ob Kili’ich Santa Cruz, le beetik te’e k’iina’ ku k’áat óoltiko’ob ka kaláanta’ako’ob ti’ je’el ba’axak loobilaj je’el u yúuchule’; suuka’an xan u múul jaanta’al chicharra, janal ku taal ti’ u bak’el k’éek’en. 
 
 
Ichil ba’ax a’ala’an tumen Sindicato de Alarifes y Obreros de la Construcción en Caminos, Montaje, Electricidad, Carpintería y Fierro de Yucatán, ti’ le ts’ook ja’ab yéetel táanchúumukil ja’abila’, ch’éen u ajmeyajilo’ob Yucatáne’ ch’éen u bin Q.Roo tumen sajbe’entsil u ti’alo’ob.
Xak'alutskíinsa'an tumen: Sasil Sánchez Chan"
05/05/2021,Joana Maldonado,Sasil Sánchez Chan,"Chetumal, Quintana Roo",Quintana Rooe’ ma’ táan u ts’aatáantik talamil yaan ti’al u je’ets’el u xuul u lu’umil: ma’ jk’uch ti’ múuch’kab p’is óolal beeta’ab SCJN,"Consejería Jurídica ti’ u jala’achil u lu’umil Q. Roo ma’ tu ts’aatáantaj talaml yaan ti’al u je’ets’el u xuul u lu’umil, beey úuchik u ya’alik abogado Andrés Blanco Cruz, máax tu ya’alaje’ le máax kéen u chíikbes nojlu’ume’ ma’ séeb k’uch te’e múuch’kab p’is óolal beeta’ab tumen Suprema Corte de Justicia de la Nación (SCJN) ti’al u ye’esa’al jaajkúunaj chíikul yéetel ba’atelt’aan yaan ka’ach tu k’iinil 13 ti’ abril. “Ts’o’okili’ u máan u súutukil ka’aj ts’a’ab k’ajóoltbili’”, tu ya’alaj.  
Abogadoe’, leti’e’ máax chíikbesik ba’al taak’al ti’ a’almajt’aan ti’ u jejeláas kaajo’ob yaan tu xuul k’áaxil taak’al Kaanpech, tu ya’alaje’, máaxo’ob ku yutsil t’aano’ob yóok’lal u xuul k’áaxil nojlu’ume’ ti’ jóok’ ti’ xwo’okinil yáax yanchaj yóok’lal ba’ax a’alab timen Yucatán ti’al u taal u ts’o’okbal u ja’abil 2019, ts’o’okole’ le je’elo’ chéen beey báaxal t’aan ku beetik Consejería Jurídica ti’ le nojlu’umo’. 
 
 
“Kex ma’ patal yéetel kex mina’an u jaajil t’aane’ ma’ táan u ts’aatáantiko’ob p’is óolal jets’a’an unaj u beeta’al tumen SCJN ti’al u ts’a’abal k’ajóoltbil jaajkúunaj chíikul yéetel ba’atelt’aan ichil u takpoolil 1/2021-CC, jóok’ ti’ xwo’okin almejenil a’almajt’aan jets’a’ab ti’ 226/2019”, tu ya’alaj Blanco Cruz.
 Abogadoe’ tu ya’alaje’ ichil ba’ax ku takpolta’ale’, ti’ yaan u páajtalil kaajo’ob yaan te’e xuul k’áaxilo’ ti’al u yantal ja’ ti’ob, le beetik beeta’ab takpool tu táan SCJN ti’al u beeta’al u k’ujsa’alja’ ti’ u kaajil Guillermo Prieto, Felipe Ángeles yéetel Caña Brava, tumen ku ya’aliko’obe’ táan u péech’óolta’al jáalk’ab kuxtal, le beetike’ k’ujsa’ab t’aan tak Consejería Jurídica, Comisión de Agua Potable y Alcantarillado, je’el bix xan tu Ayuntamientoil Othón P. Blanco ti’al u kaláanta’al k’áax, tumen ma’ ts’aatáanta’ak le talamila’, tumen u jurídicoil mola’ay le lu’uma’. 
Ts’o’okole’ ikil túun u ts’aatáanta’al takpool beeta’ab tumen Kaanpeche’, abogadoe’ béeychaj u yilike’, u Consejería Jurídica ti’ u jala’achil u lu’umil Quintana Roo ma’ k’uch te’e múuch’kab p’is óol jets’a’ab unaj u yantal tumen Cortee’ le 13 ti’ abril máaniko’. 
“Ka’aj ts’a’ab k’ajóoltbile’ ts’o’okili’ u máan u súutukil (...) chéen t’aano’ob le tu’ux ku ya’alike’ ma’ táan u ts’a’abal mix junchan xéet’ u lu’umil Quintana Roo, tumen tu jach jaajil ba’al ku yúuchule’, óoli’ beey chéen báaxale’, ma’ táan u ts’aatáanta’al tumen Consejería Jurídica le ba’ax ku yúuchula’”, tu ya’alaj. 
Tu ya’alaje’, Consejería Jurídicae’ táan u kaxtik ka sa’atak takpool beeta’an tu táan SCJN, ti’al beyo’ ma’ u yantal u bo’ota’al 100 miyoonesil pesos jatsa’an ti’al u páajtal u k’a’abéetkunsa’al ti’ u ja’abil meyaj tumen Congreso de Quintana Roo, ts’o’okole’ u k’áat xan u je’els meyaj unaj u yantal ti’al u k’ujsa’al ja’ te’e kaajo’ob ts’o’ok u ya’alalo’.  
19 ti’ enero máaniko’, máax beetik u jno’oj k’abil u ja’alachil Quintana Roo, Arturo Contreras Castillo tu sáasilkunsaj ti’ reedes sosiialese’, láayli’ táan u ba’ateta’al u kaláanta’al u k’áaxil le lu’umo’, mina’an u p’iisil u beeta’al.  
Xak'alutskíinsa'an tumen: Sasil Sánchez Chan"
05/05/2021,Jairo Magaña,Sasil Sánchez Chan,San Francisco de Campeche,"Ma’ ya’ab máak, yaan u ja’abil 50 tak 59, bin ti’al ka ts’a’abak u báakunail Covid-19i’","Le miércoles máanika’, káaj uláak’ u jaats meyajil ti’al u ts’a’abal u báakunail Covid-19 ti’al máax yaan u ja’abil ichil 50 tak 59 ja’abo’ob, ba’ale’ úuchik u káajale’, ma’ ya’ab máak táakpaji’; ma’ ya’ab máax k’uch tu kúuchil Décimo Batallón de Infantería yéetel u ju’unil ti’al u páajtal u ts’a’abal u yáax jaatsil ts’aak.  
Te’e ja’atskab k’iino’, ka’alikil láaj xa’ak’paja’an ba’al, je’el bix úuchik u ya’alal tumen máaxo’ob bino’ob Región Militar de Campeche, káaj u ts’a’abal báakunáa ti’ máax yaan u ja’abil ichil 50 ja’abo’ob tak 59, tu noj kaajil Kaanpech yéetel Champotón.
 
 
Ya’ab ti’ máaxo’ob bine’, tu ya’alajo’ob ma’ séeb a’ala’ab ti’ob ba’ax k’iin kéen káajak u ts’a’abali’, ts’o’okole’ óoli’ yanchaj u chuchuk na’atiko’ob tu’ux te’e kun ts’a’abil ti’obi’; ka’aj k’ucho’ob Décimo Batallón de Infantería a’ala’ab ti’obe’ chéen bin máaxo’ob siijilo’ob enero yaan u ts’a’abal, ts’o’okole’ jcha’ab u máan tuláakal máaxo’ob k’uch te’elo’, tumen ti’ mix máak yaan u ju’unil ti’ ba’ax k’iin yéetel ba’ax súutukil unaj u ts’a’abali’. 
Ka’aj túun béeychaj u yokol máake’, ila’ab yaan máax uts u k’a’amal tumen yaan u k’ajóolalo’obi’, ts’o’okole’ mix táan u páa’tiko’ob mix ba’al, junpuul u máansa’alo’obi’, je’el bix úuchik yéetel u no’oj k’abil Protección Civil del Estado, Edgar Hernández Hernández, máax k’uch ts’o’okili’ u máan láas 10, ba’ale’ táanil úuchik u máan ti’ máaxo’ob k’ucho’ob láas 6 ja’atskab k’iin. 
Óoli’ te’e súutuko’, jts’a’ab k’ajóoltbile’ ma’ bin táan u chúukpajal báakunáa ti’al máax yaano’ob te’elo’, le beetike’ yanchaj u bin ch’a’abil uláak’; oora yéetel uláak’ táanchúumuk xáanchajo’ob, ts’o’okole’ yanchaj u páa’ta’al uláak’ táanchúumuk oora ti’al u yíibil u batil le táant u taasalo’obo’.  
Ka’alikile’, tu yóox nabal jaatsil Lermae’, láayli’ xan beey úuchiko’, tumen máaxo’ob bino’obe’ mina’an mix u siitao’, ts’o’okole’ kex beyo’ jts’a’ab ti’obi’; kúulpchile’ yanchaj uláak’o’obe’ ma’ jts’a’ab ti’obi’ tumen ma’ enero bin úuchik u síijilo’obi’, ba’ale’ te’elo’ tak máax ku bin tu kiis buuts’ilo’obe’ jts’a’ab ti’ob yéetel tak ti’ u láak’inajo’ob ts’a’abij.  
Ichil ba’ax a’alab tumen ajmeyajil u nu’ukbesajilo’ob nojlu’ume’, Katya Meave Ferniza, káaj u ts’a’abal báakuna te’e k’iina’ yéetel yaan u ts’o’okol tak tu k’iinil 9; yaan u ts’a’abal ti’ máax yaan u siitáa yéetel yaan u káajal láas 10, ts’o’okole’ wa tumen chukpaj u báakunaile’ yaan u ts’a’abal ti’ máax mina’an u k’aaba’ te’e tsoolilo’, tumen ichil ba’ax ojéela’an tumen Secretaría de Bienestar, yaan kex 15 mil nojoch máak yaan u ja’abil ichil 50 tak 59 ja’abo’ob. 
Xak'alutskíinsa'an tumen: Sasil Sánchez Chan"
05/05/2021,Afp,Sasil Sánchez Chan,"Bogotá, Colombia",ONU yéetel UE ma’ táan u chíimpoltiko’ob ''u píitmáan u k’a’abéetkunsa’al muuk’'' tu lu’umil Colombiai’,"Organización de las Naciones Unidas (ONU) yéetel Unión Europeae’ (UE) tu ya’alo’ob ma’ táan u éejentiko’ob “u píitmáan u k’a’abéetkunsa’al muuk’” tu lu’umil Colombia, tu táan máaxo’ob ku líik’sik u t’aano’ob ti’al u ya’ala’al ma’ táan u chíimpolta’al fiskal k’eexil beeta’ab, tumen tak walkila’ ts’o’ok u kíimil 19 u túul máak tu yóok’lal.
 
 
“Jach táaj péeka’an k óol tu yóok’lal ba’ax úuch tu noj kaajil Cali, Colombia úuchik u yúuchul ts’o’onol máaxo’ob líik’sik u t’aano’obi’” , tu ya’alaj Marta Hurtado, máax beetik u k’a’aytajil Oficina del Alto Comisionado de las Naciones Unidas para los Derechos Humanos.
Xak'alutskíinsa'an tumen: Sasil Sánchez Chan"
06/05/2021,Jairo Magaña,Sasil Sánchez Chan,San Francisco de Campeche,U maaya kaajilo’ob Chenese’ ku líik’sik u t’aano’ob tu táan ba’ax jets’a’ab tumen u jueesil le nojlu’uma’ ti’al u yutsil Monsanto,"TI’ k’a’aytaj tsikbal beeta’ab tumen Comunidades Mayas de los Chenes chíikbesa’al k’uux óol yaan yóok’lal juez Sexto de Distrito, Francisco Javier Rebolledo, úuchik u jets’ik “u tséel ts’áak u páajtalil” ti’ táanxel lu’umil mola’ay Monsanto, ti’al u béeytal u jupik glifosato ti’ u jejeláasil k’áaxo’ob le lu’uma’, ichilo’obe’ ti’ yaan u lu’umil Chenes, tu péetlu’umil Kaanpech.
 
 
“K ts’áak ojéeltbile’, ma’ táan k-éejentik u xo’ot’ol ba’ax yáax jets’a’an ti’al ma’ u cha’abal u yoksa’al tumen Monsanto u jejeláasil éerbisiida yéetel ixi’im jelbesa’an u ch’i’ibalil. K-a’alike’ ba’ax jets’a’ab tumen Juez Sexto de Distrito en Materia Administrativa, Francisco Javier Rebolledo, ku beetik u yantal sajbe’entsil ti’ u páajtalil wíinik yaan ti’al u tséentikubáaj, ti’al u yantal ja’ ti’, ti’al u yutsil yantal lu’um ti’al u kajtalo’ob yéetel ti’al u yantal toj óolal ti’ kaaj, ts’o’okole’ ku kúulpach jets’ik ba’ax jets’a’an ti’ u jaats a’almajt’aanil 138 ti’ Ley de Amparo”, tu ya’alajo’ob. 
Tu beetajo’ob páayt’aan ti’al u ch’a’anukta’al ba’ax ku ya’alal ich recomendación 82/2018, jets’a’an tumen Comisión Nacional de los Derechos Humanos (CNDH), tu’ux ku chíikbesa’al loobilaj beeta’ab ikil u k’a’abéetkunsa’al pláaguisiidas, tu’ux ku chíikpajal glifosato.
Tu ya’alajo’obe’ u k’a’abéetkunsa’al le ba’alo’, yéetel nu’ukbesaj jets’a’an meyaj te’e maaya k’áaxo’, ts’o’ok u jach k’askúuntik le yóok’ol kaabila’, ts’o’okole’ táan u beetik u yantal u jejeláas loobilajil.  Je’el bix tu kaajil Hopelchén,  k’ajóolta’an tumen uláak’ táanxel lu’umo’obe’, beey jump’éel kaaj tu’ux táan u loobilta’al maaya kaajo’ob yaan te’elo’, ikil u seen k’a’abéetkunsa’al agrotóxicos yéetel i’inaj jelbesa’an u ch’i’ibal, ts’o’okole’ ma’ xan cha’aban u k’a’abéetkunsa’al tu lu’umil Méxicoi’. 
U k’a’abéetkunsa’al le ba’alo’oba’ ku loobiltik u toj óolal wíinik, ku k’askúuntik lu’um, ja’ yéetel kuxtal yaan te’e k’áaxo’, je’el bix u yik’el jaab, tumen tuláakal le je’elo’ k’a’anan ti’al u yúuchul kuxtal.  Beyxan tu k’a’ajsajo’obe’ tu ja’abil 2012e’, maaya kaajo’obe’ tu káajsajo’ob noj ba’atel tu táan áagroninduustria yéetel ti’al ma’ u pa’ak’al i’inajo’ob jelbesa’an u ch’i’ibalil. Ichil 2001 tak 2020, tu kaajil Hopelchéne’ k’aschaj kex 213 mil hectáreas ka’anal k’áax, óoli’ u 19 por siientoil k’áax yaan ka’ach tu ja’abil 2000.
Beyxan, unaj u k’a’ajsa’ale’, Suprema Corte de Justicia de la Nación (SCJN) tu jets’aj lik’ul 2015e’, u pa’ak’al i’inaj jelbesa’an u ch’i’ibal yéetel u k’a’abéetkunsa’al glifosatoe’ je’el u beetik noj loobilajil ti’ u kuxtal wíinik yéetel ba’ax bak’pachitik .
Xak'alutskíinsa'an tumen: Sasil Sánchez Chan"
06/05/2021,Abraham Bote Tun,Sasil Sánchez Chan,"Mérida, Yucatán","U éejidatarioilo’ob Kaanpeche’ tu takpoltajo’ob mola’ay nup’a’an yéetel Tren Maya, tumen ku ku péech’óoltik u páajtalil wíinik","Máaxo’ob chíikbesik u éejidoilo’ob División del Norte yéetel Don Samuel, tu méek’tankaajil Escárcega, je’el bix xan ti’ u éejidoil Miguel Alemán, tu méek’tankaajil Candelaria, Kaanpeche’, tu tako’ob u pool u mola’ayil Barrientos y Asociados, t’ana’an meyaj tumen Fondo Nacional de Fomento al Turismo (Fonatur), tu táan Fiscalía General de Campeche. 
 
 
Leti’obe’ u k’áato’ob ka tsikbalta’ak jump’éel “k’a’ananil bo’ol” úuchik u k’a’abéetkunsa’al beel, ts’o’kole’ tu ya’alajo’ob le mola’ayo’ ya’ab u téenal ts’o’ok u tusik u meyaj, beyxan u yoksmaj sajakil yéetel u péech’ óoltmaj u páajtalil wíiniko’ob ti’alintik u éejidoilo’ob p’aatal tu Yáax Jaatsil u beelil Tren Maya.  
Ti’ k’a’aytajil ts’íib beeta’ab, mokt’anta’an tumen Armando Soto Baeza, Mexicanos Unidos; Asamblea de Pueblos Indígenas del Istmo en Defensa de la Tierra y el Territorio (APIIDTT); Asociación Mexicana de Abogados del Pueblo-Guerrero; Centro Comunitario de Canicab; Centro Comunitario U kúuchil k Ch’i’ibalo’on; Centro de Derechos Humanos-Espacios para la Defensa, el Florecimiento y Apoyo Comunitario, A.C.; Centro de Lengua y Cultura Zoque de Chiapas; Centro Mexicano de Derecho Ambiental (CEMDA); CNI-TOTONACAPAN; Colectivo IngeniumMex (Xalapa, Ver); Comité Nacional para la Defensa y Conservación de los Chimalapas; Concejo de Mujeres Autónomas (COMA); Consejo Regional Indígena y Popular de Xpujil (CRIPX), ichil uláak’ múuch’kabilo’obe’, tu ya’alajo’ob te’e kaajo’obo’ k’uch juntúul máak tu ya’alaj leti’ bin chíikbesik u mola’ayil Barrientos y Asociados; ka’aj taale’ jach uts óol yéetel j-áantaj máak, tu kaxtaj bix u jupikubáaj te’e le éejido’obo’ úuchak u ya’alik ti’obe’ je’el bin u béeytal u ya’abkunsik taak’in kun bo’otbil ti’ob, ba’ale’ je’el bix séeba’anil kun beetbile’ tumen jach ma’ táan u xáantal kéen káajak u meyeajilo’ob ti’al u beeta’al Tren Maya.  
Ba’ale’ kex ma’ éejenta’abe’, le máako’ tu beetaj jump’éel ju’un tu’ux ku jets’ike’, éejidatario’obe’ tu éejentajo’ob bin ba’ax tu ya’alaj, kex tumen ma’ tu much’aj tuláakal u fiirmasil Asamblea. 
Éejidatario’obe’, tu ya’aljo’obe’, much’kíinsabo’ob tumen Barrientos y Asociados tu kúuchil Palacio Federal de Campeche ti’al “u ts’a’abal to’on cheekes -kex ma’ jets’a’ab ba’axten táan u beeta’al le bo’olo’-, ts’o’okole’ ka’anchaja’an u bo’olil ti’ ba’ax yáax jets’a’an, ba’ale’ jach ma’ xáanchaje’, ka’aj k’áata’ab to’on ka’aj k sut u ya’abil le taak’ino’, ti’ jump’éel kueenta jets’a’ab tumen u mola’ayil Barrientos, ts’o’okole’ wa ma’ bin táan u éejentiko’obe’, yaan u takiko’ob k pool tu táan uláak’ éejidatario’ob, tumen táan k p’áatal yéetel jun jaats le taak’in ts’a’abal bino’”.
“Le ba’ax beeta’abo’, yaan u nu’ukil, ts’o’okole’ mantats’ u beeta’al ti’ u jejeláasil éejido’ob Kaanpech, ts’o’okole’ tak Yucatáne’ beey u beeta’alo’, tumen ku tsikbalta’al bo’ol unaj u beeta’al ti’al u yantal u ju’unil tu’ux kun máan u beel Tren Maya; ts’o’okole’, u chíikulal u mola’ayil Barrientos y Asociadose’ chika’an tumen ti’ tuláakal ba’ax ku beetike’ ku k’a’abéetkunsik oksaj saajkil, tuusil, ma’ táan u chúuka’an a’alik ba’al, ts’o’okole’ ku bo’otik tak u éejidal jo’olpóopo’ob ti’al ka’aj éejenta’ak ba’ax u k’áat”, tu ya’alajo’ob.  
Beyxan tu ya’alajo’obe’ mix Procuraduría Agraria, mix Fonatur láak’intiko’ob ti’ le ba’ax táan u beetiko’oba’, tumen ku ya’aliko’ob táan u kaláantikubáajo’ob ti’ pak’be’en k’oja’nail, ba’ale’ kex beyo’ t’a’ano’ob ti’al u bino’ob tu kúuchil Procuraduría Agraria ti’al bin u mokt’antiko’ob u ju’unil Convenio de Ocupación unaj u beeta’al ma’ili’ je’ets’ek Título Gratuito, ba’ale’ leti’obe’ ma’ tu éejentajo’obi’.  
Yóok’lal le ba’ax táan u yúuchula’, Comunicación Social ku meyaj ti’ División Tren Maya tu lu’umil Kaanpeche’ tu ya’alaj ma’ bin táan u sáasilkunsa’al mix ba’al yóok’lal xmukul meyaj yaan yóok’lal yéeytambal táan u náats’al.
Xak'alutskíinsa'an tumen: Sasil Sánchez Chan"
06/05/2021,Afp,Sasil Sánchez Chan,"Madrid, España","Covid-19 yéetel u ts’a’aba’al báakuna ti’ máake’, u nooyil u múuch’tambalil G7","Máaxo’ob táaka’an ich múuch’ie’ tu tsikbaltajo’ob le miércoles máanika’, bix je’el u ya’abkusna’al u ts’a’abal u báakunail coronavirus ti’ u kajnáalilo’ob le yóok’ol kaaba’, tumen unaj xan u séeb ts’aatáantiko’ob u k’ujsa’al áantaj ti’ kaajo’ob tu’ux táan u yila’al talamil, je’el bix India. Te’e múuch’tambala’. U ministroilo’ob Relaciones Exteriores Reino Unido, Canadá, Francia, Alemania, Italia, Japón yéetel Estados Unidose’ tu tsikbaltajo’ob ba’ax kun úuchul ti’ u meyajil jo’olpóopo’ob kun beetbil 11 tak 13 ti’ junio, tu lu’umil Inglaterra.
 
 
Xak'alutskíinsa'an tumen: Sasil Sánchez Chan"
07/05/2021,Abraham Bote Tun,Sasil Sánchez Chan,"Mérida, Yucatán",Ajxak’al xooko’obe’ tu k’áato’ob ti’ SCJN ka u xot’ u meyaj u kúuchil u tséenta’al k’éek’en tu lu’umil Yucatán,"Le 5 ti’ mayo máanika’, ajxak’al xooko’ob, ajts’akyajo’ob yéetel máak jach kaambanaja’anobe’ tu ts’áajo’ob k’ajóoltbil jump’éel ts’íib tu táan Suprema Corte de Justicia de la Nación de México ti’al u táakmuk’tiko’ob líik’sajt’aan beeta’ab tumen maaya xch’úupalal yéetel xi’ipalal, máaxo’ob ma’ táan u éejentiko’ob mix táan u cha’ako’ob u meyaj jump’éel graanja tu’ux ku tséenta’al ba’alche’ob, ti’ u péetlu’umil Yucatán.
 
 
Te’e ts’íibo’ táan u ketiko’ob ba’ax jets’a’ab tumen mexikanoil jo’olpóopo’ob úuchak u cha’abal u meyaj le kúuchila’, tu’ux yaan 49 mil u túul k’éek’eno’ob, ti’ jump’éel k’áax naats’ yanik ti’ u maaya kaajil Homún. “U cha’abal u meyaj le kúuchila’, ku p’atik tséelik u páajtalilo’ob mejen maaya paalal, tumen ojéela’an ku k’askúuntik iik’, ja’ yéetel u toj óolal wíinik, ikil u p’áatal ma’ no’oja’an tu’ux kuxa’ano’obi’, je’el bix xan u páajtalil u jáalk’ab jets’ik ba’ax u k’áat le kaajo’”, tu ya’alajo’ob.
Walkila’, xot’a’an u meyaj le kúuchila’, ts’o’okole’ unaj u ts’aatáanta’al tumen Suprema Corte de México ti’al u taal u ts’o’okbal le ja’aba’. Ts’íibe’ jts’a’ab u k’aaba’ beey  “Amigo de la Corte”  wa Amicus Curiae, mokts’íibta’an tumen Earthjustice, Centro para la Diversidad Biológica, Coastal Carolina Riverwatch, Greenpeace México, Waterkeeper Alliance yéetel ajxak’alxooko’ob Larry Baldwin, Dr. Lawrence Cahoon, Dr. Meghan Davis, ichil uláak’o’ob; ts’o’okole’ te’elo’ ku chíikbesiko’ob ba’ax le ku seen k’astal ti’ u toj óolal wíinik yéetel ti’ yóok’ol kaab, kéen meyajnak kúuchilo’ob tu’ux ku tséenta’al k’éek’eno’ob. Ichil le ba’alo’oba’ ti’ yaan u k’askúunta’al ja’, je’el bix le yaan ti’ ts’ono’oto’ob, beyxan ku k’i’itbesa’al u jejeláas k’aasil ba’al tsa’aysik k’oja’ano’ob yéetel ku beetiko’ob u k’astal yóok’ol kaab.
“Ti’ ya’abach xaak’ailo’ob beeta’ane’, ts’o’ok u chíikpajale’ u meyaj mola’ayo’ob je’el bix le je’elo’ ku beetik u líik’il yéetel u jáayal jejeláas ba’ax k’askúuntik kaajo’ob naats’ yaniko’ob te’elo’; u meyaj le kúuchilo’oba’ nup’a’an yéetel talamilo’ob ku yantal ti’ u toj óolal máaxo’ob naats’ kaaja’ano’obi’, je’el bix u talamil u ch’a’ak u yiik’ máak, jéesbal, presión yéetel chi’ichnakil”, beey tu ya’alaj xts’akyaj ti’ Facultad de Medicina Keck, ti’ u noj najil xook Universidad del Sur de California, máax táakpaj xan te’e ts’íiba’. 
Máaxo’ob mokts’íibt le ju’una’ tu ya’alajo’obe’, wa tumen ka k’uchuk meyaj le kúuchila’, je’el u beetik u yantal maanal ti’ 272 miyoonesil kilograamos wiix yéetel ta’, lalaj ja’ab, maanal ti’ le beyka’aj je’el u jóok’sa’al tumen u kaajil Tijuana, ba’ale’ u yalabil le ba’alo’ob’a ti’ kun jóok’ol ti’ le kúuchilo’oba’ yéetel yaan u ts’a’abal ti’ ch’e’eno’ob mina’an u maak, kéen ts’o’okole’ chéen ti’ naats’ k’áax kun pulbil, tumen beey suuka’an u beeta’al tumen u mola’ayilo’ob ba’alche’ob tu lu’umil Estados Unidos. 
Ku páajtal u xo’okol u túulisil le ts’íibo’, ti’ le kúuchila’: https://earthjustice.org/sites/default/files/files/amicus_scjn_homun_5may_sefa_647_2019.pdf 
Xak'alutskíinsa'an tumen: Sasil Sánchez Chan"
07/05/2021,Joana Maldonado,Sasil Sánchez Chan,"Chetumal, Quintana Roo",Ku péektsilta’al ichil u ko’olelilo’ob ti’ u maaya kaajilo’ob Quintana Rooe’ ka’aj báaxta’ak softbol,"Xka’ansaj María Guadalupe Koyoc Ku, ku xíimbaltik u maaya kaajilo’ob Felipe Carrillo Puerto ti’al much’ik ko’olelo’ob ka’aj táakpajak ti’ u múuch’báaxlilo’ob softbol. Tumen jach táaj uts tu yich le báaxala’, xka’ansaj Lupitae’, je’el bix k’ajóolta’ane’, káaj u much’ik yéetel taak’in yaan ti’e, jo’op’éel múuch’báaxalo’ob yaan u yáax ketikubáajo’ob le 29 ti’ mayo ku taala’, yéetel u múuch’il uláak’ kaajo’ob je’el bix Betania, Chumpón yéetel Chancah Veracruz. 
 
 
“Táan k péektsiltik yéetel k mu’uk’ankúunsik u báaxta’al softbol ti’ maaya kaajo’ob, ti’al beyo’ u páajtal u táakpajal uláak’ ko’olelo’ob, tumen ma’ ya’ab yani’, u ya’abile’ yaanal ba’al ku beetiki’”, beey u tsikbaltik xka’ansaj, máax táaka’an ichil u múuch’báaxalil softbol táaka’an ich liga semi estatal táan u báaxta’al Chetumal, ba’ale’ ch’éen u beeta’al yóok’lal pak’be’en k’oja’an.
Leti’e’ ku tukultik yaan uláak’ ya’abach ko’olel je’el u yóotik yéetel je’el u kanik báaxale’, xka’ansaje’ tu ts’áaj u yóol ti’al u xíimbaltik, ti’ le ts’ook ja’aba’, jejeláas maaya kaajo’ob yaan Felipe Carrillo Puerto. 
Ti’ xíimbalil tu beetaj, yéetel je’el bix u bin u tsikbal yéetel uláak’ ko’olel te’e kaajo’obo’, Koyoc Kue’ ts’o’ok u much’láantik ko’olel jejeláas u ja’abil ti’al u ka’ansik yéetel ti’al u ts’áak u nu’ukulil ti’ob, je’el bix boola yéetel pixk’abo’ob k’a’abéet ti’ob, kex tu taak’in ku láaj jóok’ol.
Múuch’ilo’ob ts’o’ok u yantalo’obe’ leti’ le je’elo’oba’: Felinas de Chumpón, Panteras de Betania, Ki’ichpan Ko’olelo’ob de Chancah Veracruz, Los Ángeles de Uh May yéetel yaan uláak’ jump’éel jóok’sa’ane’, ma’ ts’a’abak u k’aaba’i’. 
Xka’ansaj Lupitae’ ma’ u k’áat ka xo’ot’ok le meyaj ku beetika’, u k’áate’ ka béeyak u p’áatal ti’ kaaj yéetel ti’ ko’olel.
“Ka’aj yáax káaj in péektsiltik u báaxta’al softbole’ jsa’at kex jo’op’éel wa wakp’éel múuch’báaxal yaan ka’achij, ba’ale’ ma’ in k’áat ka’aj ka’a úuchiki’, ma’ in k’áat ka yanak u xuuli’, le beetike’ wa yaan u yantal in bo’otike’, yaan in beetik, kex ba’al ti’, ba’ale’ u nojba’alile’ leti’ u ts’a’abal u páajtalil ti’ ko’olel yaan te’e kaajo’obo’, tu’ux yaan u yóol máak ti’al u beetik ba’al, tumen u tuukul xiibe’ ko’olel bine’ unaj u p’áatal tu yotoch, ba’ale’ ma’ beyi’, le beetik le báaxala’ ku beetik uts yéetel ku cha’ak k múul yantal”, ku ya’alik.
Le 29 ti’ mayo ku taala’ yaan u beeta’al u ye’esajil kéet báaxal tu kaajil Chancah Veracruz tu’ux yaan u táakpajal u jo’op’éel múuch’báaxalo’ob yaan, tu’ux táaka’an ko’olelo’ob ku meyaj ichnaj, xlo’obayano’ob, ajmeyajo’ob, xoknáalo’ob yéetel tak xch’úupalal táan u xokik primaria.
Xak'alutskíinsa'an tumen: Sasil Sánchez Chan"
07/05/2021,Itzel Chan,Sasil Sánchez Chan,"Mérida, Yucatán",Me’ex kay,"Me’ex kaye’ juntúul ba’alche’ ku yantal chéen tu petenil Yucatá, le beetik jach táaj k’a’anan ti’al kuxtal ku yantal ich k’áak’náab, tumen beey chéen te’e lu’um ku yantala’, ku chan ko’ojtal kéen ko’onok. Ichil ba’ax ku ya’ala’al tumen ajxak’al xooko’obe’, mina’an u sajbe’entsil u ch’éejel ba’ale’ u seen máan chukbile’ je’el bix u beetik u k’éexel ba’al.  
 
 
Alejandro Medina Quej, máax jo’olbesik u jaatsmeyajil Química y Bioquímica ti’ u kúuchil Instituto tecnológico de Chetumal, tu tsolaj le ba’alche’a chéen jump’éel ja’ab, wa jach u ya’abile’ jun ja’ab yéetel uláak’ táan chúumuk ku kuxtal;’ ti’al u páajtal u chu’ukule’ unaj ts’o’ok u xuultal, tumen je’el u k’uchul u p’is tak jump’éel meetróo.
Jeets’el ku béeytal u chu’ukul ichil u yáax k’iinil agosto tak 15 ti’ diciembre, ti’al u yantal u k’iinil u k’uchul u xch’upul ba’alche’il tak tu’ux ku yantal u mejenil. Suuka’an u yila’al Isla del Carmen, Kaanpech tak Isla Mujeres, Quintana Roo. 
Ichil ba’ax jets’a’an ti’ Diario Oficial de la Federación, tu lu’umil Yucatáne’ yaan kex 22 u p’éel kúuchil jets’a’an tu táan Comisión Federal de Prevención de Riesgos Sanitarios (Cofepris) tu’ux ku páajtal u meyajta’al ti’al u túuxta’al Unión Europea. Kaanpeche’ yaan 110 u p’éel kúuchil ti’al u líik’sa’al, beyxan 12 u p’éel u kúuchil u beeta’al bat, 25 kúuchil tu’ux je’el u páajtal u chu’ukul yéetel u meyajta’al me’ex kay. 
Xak'alutskíinsa'an tumen: Sasil Sánchez Chan"
10/05/2021,Joana Maldonado,Sasil Sánchez Chan,"Chetumal, Quintana Roo","U yantal u paalal ko’olel tu kúuchil k’alabile’, yaj óol ba’al: Ilse Vianey","Especial: Abanico de maternidades
Óoli’ ts’o’ok u máan bolonp’éel ja’ab káajak u bo’otik Ilse Vianey si’ipil ts’a’aban ti’, ti’al u máansik 28 ja’abo’ob tu kúuchil k’alabil, úuchak u nup’ikubáaj yéetel kriimen óorganisaadóo yéetel tumen ba’ax ku beetike’ ku loobiltik u toj óolal wíinik. Te’e ja’ab ku taalo’, yaan u yantal u p’atik u ka’atúul paalil ts’o’ok u yantal ti’, u k’aaba’e’, Victoría, máax tu chukaj ka’ap’éel ja’ab ti’ le marzo máanika’, tumen a’almajt’aane’ ku jets’ike’, paale’ chéen ku páajtal u p’áatal yiknal u na’ tak kéen u chuk u yóoxp’éel ja’abil kuxtal. U ka’atéenil u yúuchul ti’ Ilse le je’ela’, kex beyka’aj ka’aj yaachajak tu yóole’, yaan u yantal u p’atik u paalil, máax ma’ táan ka’aj ilik tak kéen ts’o’okok u bo’otik u si’ipili’.  
Jach p’el úuchik u máan 18 u ja’abile’, Ilse Vianey jma’ach tu ja’abil 2012, tu kaajil Pánuco, Veracruz. tu’ux síijij, yéetel máax u núup te’e k’inako’obe’. Tu séeba’anil úuchik u biinsa’al Ciudad de México, tu’ux p’áat tak ka’aj jets’ beyka’aj u si’ipil, ti’al túun beyo’, tu winalil septiembre, láayli’ te’e ja’abil je’elo’, túuxta’ab Centro de Reinserción Social (Cereso) ti’ u nojkaajil Chetumal, tu’ux láayli’ p’aatal, kex mina’an u taak’inil ti’ ti’al u jeel beetik u xak’alta’al ba’ax úuchik, kex tumen le u núup ka’acho’, cha’ab walkil ka’ap’éel ja’abo’ob. 
Náach ti’ u láak’o’obe’, Ilsee’, máax 28 u ja’abil walkila’, ts’o’ok u máansik bolonp’éel ja’ab k’ala’an te’elo’, ts’o’okole’ kex ma’ táan u na’atik a’almajt’aano’obe’, ku yaayantik u cha’abal tumen ku ya’alike’ mix ba’al k’aas tu beetaji’.  
Tu jo’oloj ja’abo’obe’, Ilsee’ tu k’ajóoltaj juntúul máak ichil Ceresoo’, máax xan k’ala’ani’; yéetele’ yanchaj juntúul u chan paalil, Alejandro, juntúul xi’ipal k’u’ub ti’ jump’éel baatsil tu k’ajóoltaj le ko’olelo’, ti’al beyo’ u páajtal u k’u’ubul ti’ u na’; kex beyo’, walkil ka’ap’éel ja’abo’obe’ ka’aj yanchaj uláak’ juntúul u chan paalil, chan xch’úupal, máax tu ts’áaj u k’aaba’ beey Victoria, úuchak u k’a’ajsik u suku’un Víctor, máax saatal lik’ul u winalil octubre ti’ u ja’abil 2017.  
Ts’o’ok óoxp’éel ja’ab biinsa’ak u yuumil le paalalo’obo’, ti’ jump’éel u kúuchil Centro Federal de Reinserción Social (Cefereso) yéetel uláak’ kex 50 u túul máak, le beetik walkila’ mix ba’al u yojel tu yóok’lal. Ilsee’, mina’an xan mix juntúul u láak’ Chetumal, u na’e’ kaja’an Pánuco, jump’éel kaaj tu’ux asab ya’ab loobilaj yaan tu péetlu’umil Veracruz.
Ichil u kúuchilo’ob Centros de Reinserción Social, yaan tu kaajil Cancún beyxan le yaan Chetumale’, yaan jo’otúul paalal táan u láak’intik na’ob, máaxo’ob k’ala’ano’ob te’elo’. Tu ja’abil 2015e’, óoli’ óoxp’éelchaja’an le xookila’: 12 u túul xi’ipalal yani’ yéetel uláak’ ka’atúul xch’úupalal; ti’al u ja’abil 2016e’, bolontúul xi’ipalal yéetel óoxtúul xch’úupalal; ti’al  2017e’ yanchaj óoxtúul xi’ipalal yéetel uktúul xch’úupalal; tu ja’abil 2018e’, chéen jo’otúul xch’úupalal yéetel juntúul xi’ipal yéetel ti’al 2019e’, yanchaj ka’atúul xch’úupalal yéetel ka’atúul xi’ipalal.
Walkila’, chéen Victoria u chan xch’úupalil yaan tu kúuchil Cereso, tu nojkaajil Chetumal, tu’ux k’ala’an 50 u túul ko’oleli’, le beetike’ le chan xch’úupalo’ jach táaj yaabilta’an. Tak úuchik u máan u k’iinil paalale’, tu k’amaj ya’abach siibalo’ob ti’ máax jo’olbesik kúuchil tak ti’ máaxo’ob kaláantik kúuchil.
Victoria, je’el bix je’el ba’axak xch’úupal yaan u ja’abile’, uts tu yich u tsikbalil príinsesaso’ob. Chéen ba’axe’ u a’almajt’aanil Ley Nacional de Ejecución Penal, tu jaatsil 10e’, tu’ux ku jets’ik ba’alo’ob yóok’lal u páajtalil ko’olel k’ala’ano’ob ti’ jump’éel kúuchil k’alabile’. Te’elo’ ku tsola’ale’, ko’olele’ ku páajtal u kaláantik yéetel u p’áatal yéetel u paalil ma’ili’ u ts’áaj óoxp’éel ja’ab ti’.
Le beetike’, Ilsee’ táan u líik’sik ba’al ti’al u p’atik u paalil, tumen yaan u chukik óoxp’éel ja’ab ti’, ti’al u k’iinil 18 ti’ marzo ti’ u ja’abil 2022.  
“In na’e’ yaan u taal u ch’a’ej, ba’ale’ tene’ yaan uláak’ juntúul in paalil wey yanchaje’, te’e k’inako’obe’, máax jo’olbesik le kúuchila’ tu ts’áajten u páajtalil u ts’áak u chu’uch wakp’éel winalo’ob, je’el bix cha’abane’, ts’o’okole’ tu cha’aj u p’áatal uláak’ ka’ap’éel winalo’obi’, ba’ale’ leti’e’ kaláanta’ab tumen jump’éel baatsil tin k’ajóoltaj weye’. Óoxp’éel ja’ab tu beetaj yéetelo’ob, tak ka’aj k’u’ub ti’ in na’”, tu ya’alaj. 
Leti’ ka’aj tu ts’ook ilaj u paalil, ma’atech u xíimbalta’al, mix xan u k’ajóolmaj ti’ oochelo’obi’.  
“Ma’ táan u páajtal in wa’alik mixba’al k’aas yóok’lal le kúuchila’, ku tséenta’al, ts’o’okole’ kéen k’oja’anchajake’ tuláakal máax ts’aatáantik”, ku ya’alik.
Ilsee’ ku tsikbaltike’, u yantal u paalil máak te’e kúuchil k’alabilo’ jach yaj óol u yúuchul, tumen ku k’uchul u k’iinil u yantal u lik’sik tu yiknal.  
“Yaj óol. K’a’abéet a cha’ak u bin, ts’o’okole’ ma’ wey kajilo’one’”, ka’alikil xan u ya’alike’, yéetel u yáax paalile’, ma’ beey úuchik u yúuchulo’ tumen le baatsil máato’, mantats’ u biinsik yiknal, lma’ sáansamali’, ba’ale’ ku yilik ka’achij; Victoriae’ kaja’an yéetel. 
Yaan u chukik óoxp’éel ja’ab ti’ Victoriai’, ts’o’okole’ yaan u k’ajóoltik u suku’un Alejandro, máax yaan u chukik wakp’éel u ja’abil le ja’ab ku taalo’, ts’o’okole’ míin u na’e’ yaan u ka’a iliko’ob kéen máanak 19 ja’abo’ob, ti’al le je’elo’ ts’o’ok wal u nojoch máaktalo’obe’.
 
 
Xak'alutskíinsa'an tumen: Sasil Sánchez Chan"
10/05/2021,La Jornada Maya,Sasil Sánchez Chan,"Cancún, Quintana Roo","Le ja’abil 2021a’, yaan u píitmáan beyka’aj ta’il k’áak’náab ku yantal; ''ma’ ojéela’an ba’ax kun beetbili''","Especial: Plaga de Oro
U péetlu’umil Quintana Roo táan u líik’sikubáaj ti’al u máansik, le ku tukulta’al u jach táaj k’aasil ja’ab yóok’lal u ta’il k’áak’náab kun k’uchul te’elo’, lík’ul u ja’abil 2018; u jo’olpóopilo’ob Solidaridade’ táan u tukultiko’obe’ yaan u mu’uch’ul kex 10 mil tóoneladasil, ts’o’okole’ tu kaajil Tulume’, táan u káajal u yu’ubal u k’uchul, tumen ajxíinximbalo’obe’ ku bino’ob yaanal tu’ux ti’al ma’ u yu’ubiko’ob u tu’il. Ka’alikile’, Othón P. Blancoe’, leti’e’ kaaj tu’ux asab chíika’an mantats’ u k’uchul “u t’o’ot’óolil” u ta’il k’áak’náab, le beetik bejla’a kun káajal u k’ata’al u beel, ti’al ma’ u k’uchul jach tu jáal ja’il Mahahual yéetel Xcalak.
 
 
Xak'alutskíinsa'an tumen: Sasil Sánchez Chan"
11/05/2021,Abraham Bote Tun,Sasil Sánchez Chan,"Mérida, Yucatán",Mix máak chíikbesik maaya kaaj ti’ yéeytambal yaan u yantal tu lu’umil Yucatán,"Almejen múuch’o’obe’ yéetel ba’ax u k’áato’ob ba’ale’ u “ta’akmajo’obe’” ku k’askúuntiko’ob maaya kaaj ikil u máan u mano’ob u yéeyajil máak. Kaajo’obe’ tusa’ano’ob, “u chíikbesa’al kaajo’obe’ ma’ táan u beeta’al, sa’atij. Walkila’ chéen ts’a’abil u beeta’al máax kéen u chíikbes kaaj tumen almejen múuch’o’ob… leti’obe’ u yokoltmajo’ob u muuk’il kaaj”, beey úuchik u jets’ik Bernardo Caamal Bernardo Caamal Itzá, juntúul máax péektsiltik maaya miatsil. 
 
 
Maaya jjts’íib péektsilo’obe’ ku ya’alik maaya kaaje’ ma’ u yu’ub wa utsil chíikbesa’an ti’ le yéeytambal bíin úuchuk te’e ja’aba’, mix xan u yu’ubo’ob ti’ le ts’o’ok u yáax beeta’alo’obo’, tumen yáaxe’, yaan máak ku tuus ti’al u béeytal u yoksikubáaj u báaxal kuchnáal beey máasewal máak, tumen u tuukulo’obe’ u yantalo’ob te’elo’ kex ma’ unaji’, yéetel uláak’e’, tumen kex yaan ba’al u yil yéetel maaya kaaje’, leti’obe’ yaanal ba’ax ku máan u kaxto’ob.
Le 23 ti’ abril máaniko’, Sala Regional Xalapa del Tribunal Electoral del Poder Judicial de la Federación (TEPJF), tu tselaj u páajtalil u beetik u báaxal kuchnáalo’ob ti’al ka’ach u ketikubáajo’ob yóok’lal Distrito I, ti’ Liborio Vidal Aguilar, Alpha Tavera Escalante yéetel Jorge Canul Rubio, tumen mixba’al yaan u yilo’ob yéetel maaya kaaj.
Salae’ tu ts’áaj k’ajóoltbile’ ajp’iis óolalo’obe’ tu tselajo’ob jayp’éel u mokt’aanilo’ob Consejo General del Instituto Nacional Electoral (INE) tu’ux jets’a’ab je’el u páajtal u báaxal kuchnáalo’ob ka’ach ti’al u beetiko’ob u pat a’almajt’aano’obe’ tumen tu ch’a’ajo’ob u tuukulil  mayoría relativa, jets’a’an ti’al Distrito Electoral I, p’aatal tu noj kaajil Saki’, Yucatán, ba’ale’ le je’elo’ chéen ti’al máaxo’ob yaan u páajtalil u ye’esiko’ob máasewal u ch’i’ibalo’obi’, chéen ba’axe’ u almejeni múuch’kabo’ob Movimiento Ciudadano (MC), Acción Nacional (PAN) yéetel Movimiento Regeneración Nacional (Morena), tu ts’áajo’ob wa máax ti’al u báaxtiko’ob le kúuchilo’obo’.
Walkila’, tu ya’alaj, almejen múuch’kabo’obe’ táan u kaxtik máax je’el u páajtal u ya’alik ti’ ba’ax kéen u beetej, kex ma’ maayao’obi’, ba’ale’ beey u beetiko’obo’ ti’al u beeta’al ba’ax k’a’abéet u ti’alo’obi’, ma’ ti’al u yutsil kaaji’; le je’ela’ tu ja’abilo’ob 90 ka’aj káaj u yúuchul beya’, tu tsikbaltaj. 
Beyxan, almejen múuch’kabo’obe’ ku máan u mano’ob u yéeyajil máak te’e kaajo’obo’, ts’o’okole’ kaaje’ beey u káajal u k’astalo’, tumen ku konikubáaj ti’ máax kéen u bo’ot u ya’abile’, ma’ tumen wa táan u ts’aatáanta’al ba’ax k’a’abéet ti’ kaaji’; le kéen u konubáajo’obe’ “ku ch’éenel u yantal u ts’ook t’aanil yóok’lal u k’áaxo’ob”.
“Je’el tak k-ilik juntúul xmaaya jo’opóop wa jmaaya jo’olpóop, ba’ale’ chéen ba’ax u k’áato’ob ku kaláantiko’ob, ma’ ti’al kaaji’, le beetike’ ma’ táan u táakbesiko’ob kaaj le kéen u jets’o’ob wa ba’ax”, tu ya’alaj.
Yóok’lal máax ku báaxal kuuche’ ti’ kúuchilo’ob jatsa’an ti’al máasewalo’obe’, tu ya’alaj yaan máaxo’ob, je’el bix le ch’a’achibta’ab u k’aaba’ tu káajbal le ts’íiba’, táan u tuuso’ob ti’al u p’áatalo’ob te’elo’; ma’ u ye’eso’ob wa yaan naats’ yaniko’ob ti’ kaaji’, mix tech u t’aniko’ob maayai’, mix xan maaya u chúukan k’aabailo’obi’, ma’ meyajnaja’ano’ob mix xan nupa’ano’ob yéetel maaya kaaji’.
Xak'alutskíinsa'an tumen: Sasil Sánchez Chan"
11/05/2021,Itzel Chan,Sasil Sánchez Chan,"Mérida, Yucatán",LGBTTTI kaaje’ ku chíikbesik u 20 por siientoil ti’ ajyéeyaj máako’ob yaan Yucatán,"Ichil máaxo’ob kun táakpalo’ob ti’ yéeytambal yaan u yantal tu lu’umil Yucatáne’, u jejeláasil sexual óol yaan te’e lu’uma’ ku chíikbesik u 20 por siientoil ti’ le ku yéeyajo’obo’, le beetike’ ku k’áatiko’ob tu ajbáaxal kuchnáalo’ob yaan walkila’, ka’aj u tukulto’ob ba’ax meyajilo’ob ku tukultik u beetiko’ob tu yóok’lal u jaatsil kaaja’, tumen beyo’, ku chíimpolta’al u páajtalilo’ob, ts’o’okole’ ba’alo’ob je’el bix le je’ela’ yaan u tsikbalta’al ti’ xíimbal líik’sajil t’aan yaan u beeta’al tu kaajil Progreso, yéetel yaan u máansa’al ti’ Internet, le 29 ti’ mayo ku taala’. 
 
 
Miguel Luciano Martínez Tzuc, máax táaka’an ichil u múuch’il máaxo’ob táan u jo’olbesiko’ob xíimbal líik’sajil t’aane’, tu ya’alaje’, láayli’ unaj u tsikbalta’al ichil Congreso del Estado ka’aj éejenta’ak u ts’o’okol u beel máaxo’ob jump’éelili’ u yóolo’ob, tumen láayli’ xan yaan u tsikbalta’al ti’ xíimbalilo’ob yaan u beeta’al Ticul, Jo’, Saki’ yéetel Progreso.
Ts’o’okole’, tumen mina’an a’almajt’aan ti’al u páajtal u ts’o’okol u beel máaxo’ob jump’éelili’ u yóolo’obe’, yaan xan ba’alo’ob ma’ táan u páajtal u beetiko’ob, je’el bix u máatiko’ob paal, le beetik ku ya’aliko’obe’, unaj u táakbesa’al ba’alo’ob beya’ ichil u tuukul meyajil máaxo’ob ku báaxal kuucho’obo’.
Ichil ba’ax a’ala’an tumen Instituto Nacional Electoral (INE) tu lu’umil Yucatáne’ yaan jump’éel miyoon 641 mil 064 u túul máak ts’íibta’an u k’aaba’ ichil nominal tsoolil, ts’o’okole’ ti’ le je’elo’, u 20 por siientoile’ chíikbesa’an tumen máaxo’ob jejeláas u yóolo’ob, yéetel le je’elo’, táakmuk’ta’an tumen xpat a’almajt’aan Milagros Romero Bastarrachea yéetel Silvia López Escoffié, tumen ku ya’aliko’obe’ chéen beey tukulta’an u xookili’. 
“Ma’ jach xoka’an tu beeli’ tumen ma’ ya’ab máak ku sáasil k’a’aytik bix u yóol. Ba’ale’, ktukultike’ kaaj chíikbesik díibersidad sexuale’, ku chíikbesik u 20 por siientoil ti’ máaxo’ob ku yéeyajo’obi’”, jts’a’ab k’ajóoltbil. 
Yucatáne’ ts’o’ok u yantal máax k’ubik tuukul meyajo’ob ti’al u yutsil le jaats kaajila’, juntúul ti’ leti’obe’ Alfredo Morales Candiani, máax ku péektsiltik u chíimpolta’al u páajtalil máaxo’ob táakano’ob ichil LGBTTTI kaaj. Leti’e’ táan u báaxal kuuch ti’al Regiduría tu kaajil Jo’, ichil u almejen múuch’kabil Movimiento de Regeneración Nacional (Morena). Beyxan u yúuchul yéetel Mima Sodi, trans ko’olel táan u báaxal kuuch ti’al u beetik u ajpat a’almajt’aan ichil u almejen múuch’kabil Partido del Trabajo (PT).
Yóok’lale’, Miguel Luciano Martínez Tzuc, tu ya’alaj leti’obe’ ts’o’ok u k’opiko’ob joolnaj ti’al u táakpajalo’ob te’e yéeytamala’, ti’al u ye’esiko’ob u k’a’ananil u káajal u yantal máak ti’ le kúuchilo’ob meyaja’ ti’al u páajtal u mu’uk’ankúunsa’al ba’ax ku beeta’al yóok’lal ba’ax k’a’abéet ti’ le máako’oba’; beyxan noj ba’al ti’al u k’éexel ba’al ich kaaj yéetel ti’ a’almajt’aan.
Le 29 ti’ mayo ku taala’, tu kúuchil Facebook @DiversidadProgresoYuc yaan u ts’a’abal k’ajóoltbil u tsoolts’íibil ba’ax ku tukulta’al unaj u meyajta’al tumen ajbáaxal kuchnáalo’ob ti’al u beetik u jo’olpóopil Progreso. 
Xak'alutskíinsa'an tumen: Sasil Sánchez Chan"
11/05/2021,La Jornada Maya,Sasil Sánchez Chan,"Playa del Carmen, Quintana Roo",U jejeláasil leelemil tu jáalja’il 'Playa',"Tu kúuchilo’ob u báaxta’al ja’ yaan tu kaajil Solidaridade’, láayli’ u bin u yaktal u tajan ya’abil ta’il k’áak’náab sáansamali’. Le ba’ax ku yila’ala’, jela’an ti’ bix suuk u yúuchul ja’abmanja’ab, tumen tu’ ba’ale’ ma’ táan u beetik u náachtal ajxíinximbal máako’obi’, tumen walkila’ chéen ku síit’ta’al u piixil talofita yaan ti’al u k’uchulo’ob te’e k’áak’náabo’.
Xak'alutskíinsa'an tumen: Sasil Sánchez Chan"
12/05/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ts’o’ok 55 ja’abo’ob káajak u meyaj ti’al u béeykunsik ba’ax u náaytmaj: u ts’o’oksik u xookil x-áantaj ts’akyajil,"Ts’o’ok u chukik 55 u ja’abil, ba’ale’ Rosa Elenae’ táan u beetik ba’ax tu náaytaj ka’ach tu paalil: u ts’o’oksik u xookil ti’al u beetik u x-áantaj ts’akyaj, meyaj ts’o’ok 35 ja’abo’ob jo’op’ok u beetik. Leti’e’ síij ti’ u maaya lu’umil Quintana Roo, yéetel ku tsikbaltik bix ts’o’ok u yantal u bix kajtal ti’ uláak’ kaaj ti’al u béeykunsik u xook. Ya’abach juntéenake’, ku ya’alik, ts’o’ok u yantal u beetik u xsutt’aanil ti’al máaxo’ob ku taal ti’ mejen kaajo’ob ma’atech u t’aniko’ob káastelan t’aan ba’ale’ k’a’anan u ts’a’akalo’obi’. 
Rosa Elena Durán Chan síij tu kaajil Petcacab, tu méek’tankaajil Felipe Carrillo Puerto, tu’ux tu xokaj u primariai’. Ka’aj ts’o’oke’ tu xokaj u séekundaariail ti’ noj kaaj. U taakil u ts’o’oksik u xooke’ tu beetaj u p’atik u yotoch ti’al u bin kajtal yiknal u láak’o’ob yaan tu noj kaajil Chetumal, tu’ux tu ts’íibtaj u k’aaba’ tu najil xook Conalep, ti’ u teeknikoil xook éenfermería, chéen ba’axe’ ma’ páatchaj u ts’o’oksiki’. 
“Binen in beet in séervisio sosiale’, ka’aj a’alabe’ táan u binetik máak ti’al u meyaj tu kúuchil ts’akyaj Chetumal, le beetik ti’ p’áaten meyaji’, xáanchaj táan in beetik in xka’ameyajil tak ka’aj ts’a’abten in baasaei’. In ti’ale’ jach táaj ma’alo’ob ba’al tumen káaj in náajaltik taak’in ti’al u páajtal in wáantik in baatsil p’aatal Carrillo Puertoi’”, ku k’a’ajsik. 
Leti’e’ u xnuk kiikil ichil jo’otúul paalal, ku tsikbaltike’ yanchaj u yáantik u yuumo’ob ti’al u páajtal u líik’sa’al u yíits’ino’obi’. Ya’abach ti’ u láak’o’obe’ tu kanaj u meyajto’ob wa ba’ax yaan u yil yéetel u toj óolal wíinik: ka’atúul u yíits’ino’obe’ x-áantaj ts’akyajo’ob, juntúul u xsoobe’ táan u xook ti’al u kanik xan, yéetel uláak’ juntúul u jsoobe’ tu kanaj u beet u kiimikoili’. 
Beyxan, uláak’ ba’al beetik u ki’imaktal u yóol yéetel u meyaje’, leti’e’ páajtalil yaan ti’ ti’al u yáantik máaxo’ob ti’ k’a’abéet ts’aak, ku taalo’ob ti’ maaya kaaj yéetel ma’ táan u kanik u t’ano’ob káastelan t’aan yéetel ajts’akyajo’ob: “teen máax beetik u sutt’aanil, tene’ in wojel maaya, kex ma’ jach tu beeli’, ba’ale’ kin na’atik”. 
Ts’o’ok u beel, “ba’ale’ in kaambal xooke’ tin p’ataj tséelik, ja’alibe’, ma’ béeychaj in ts’o’oksik. Tin líik’saj kantúul in paalal ka’aj p’áaten Chetumal”. Tu ja’abil 2000 túune’, u yíicham, juntúul jts’akyaje’, túuxta’ab meyaj Playa del Carmen, ka’aj tu láak’intaj. Ts’o’ok kamp’éel ja’ab óoperarta’ak u baakel u paac u yíicham, chéen ba’axe’ ma’ patal jóok’iki’, tumen ma’ tána u béeytal u péek, le beetik walkila’ k’a’abéet u kaláantik tub yotoch. Ba’ale’, ma’ luk’ tu pool u taakil u ts’o’oksik u xookil éenfermeríai’, le beetik tu ka’aj ts’íibtaj u k’aaba’ ti’al u xook ti’ u najil xook éenfermería Ignacio Chávez.
“Kéen in wil beyka’aj ba’al yaan in beetej, tumen yaanten le xooko’, in wotoch yéetel in wíichame’, yaan k’iine’ kin wa’alik: ma’ taak in ts’o’oksiki’; kéen in wa’al ti’ in paalalo’obe’, leti’obe’ ku núukiko’obten: ma’, teche’ ts’o’oksej. In tuukule’, leti’ in ts’o’oksik in xook, taak in beetik ba’al tu beel, in k’áat in jóok’s le xookila’. In k’áat in wu’uy ki’imak in wóol tumen táan in xook yéetel táan in jóok’ol táanil”, ku ya’alik.
Rosa Elena ku xook lalaj viernes kéen káajak u chíinil k’iin, beyxan bulk’iin lalaj sábados. U yalabil k’iino’obe’ ku meyaj tu kúuchil ts’akyaj ISSSTE yaan Playa del Carmen. Ti’ máaxo’ob táankelemo’obe’ ku ya’alik ti’ob: “in wojel jach talam u beeta’al, ba’ale’ wa yaan u yóol máake’ je’el u béeyta’al ba’al”.
 
 
Xak'alutskíinsa'an tumen: Sasil Sánchez Chan"
12/05/2021,La Jornada Maya,Sasil Sánchez Chan,"Mérida, Yucatán",U ajkaambalilo’ob toj óolal,"Ts’o’ok u chan máan jump’éel ja’ab úuchik u káajal u yantal talamilo’ob yóok’lal u pak’be’en k’oja’anil Covid-19 ti’ yóok’ol kaab, ba’ale’ sáasil yanik: máaxo’ob ku meyajo’ob beey áantajts’akyajo’obe’, jach táaj k’a’anano’ob ti’al u kaláanta’al u yutsil meyajta’al yéetel u ts’a’akal k’oja’an ku tsa’ayal tumen túumben coronavirus. Bejla’e’ k chíimpoltik máaxo’ob ku meyajo’ob beya’ yéetel junjaats ts’íibo’ob beeta’an yóok’lal u meyajo’obi’.
 
 
Xak'alutskíinsa'an tumen: Sasil Sánchez Chan"
13/05/2021,Joana Maldonado,Sasil Sánchez Chan,"Chetumal, Quintana Roo","Quintana Roo, sajbe’entsil yanik u su’utul chak boonil yóok’lal u pak’be’en k’oja’anil Covid-19","Quintana Rooe’ jach táaj ta’aytak u suut ti’ chak boonil u semaforóoil tumen ts’o’ok jo’op’éel p’iisk’iinil jo’op’ok u ya’abta’al máax ti’ ku tsa’ayal yéetel ku kíimil yóok’lal Covid-19. Chéen ti’ le ts’ook lajun k’iino’obe’, ts’o’ok u yantal 936 u túul máak tsa’ayak ti’ le k’oja’ana’. Sáansamale’ óoli’ ku yantal 94 u túul máak ku pa’ak’al ti’.  
“Quintanarroense’ex, sajbe’entsil yaniko’on k suut ti’ chak boonil. Kin páayt’antike’ex ka k ch’a’ajóolte’ex ba’ax jets’a’an ti’al u kaláantikubáaj máak, ti’al u kaláanta’al meyajo’ob yéetel náajal taak’in yaan te’e lu’uma’”, beey tu ts’íibtaj Twitter u jala’achil le lu’umo’, Carlos Joaquín González.
 
 
Ti’ u ts’ook k’a’aytajil ts’íib jóok’sa’ab tumen Secretaría de Salud (Sesa), ti’al u ts’áak ojéeltbil bix máanik u k’iinil martes 11 ti’ mayoe’, ojéelta’abe’ náak tak 24 mil 266 u túul máax ti’ ts’o’ok u tsa’ayal ti’ le k’oja’ana’, beyxan 2 mil 660 kimen máak tu yóok’lal.  
Jo’op’éel p’iisk’iinilo’ob paachile’, ti’al u k’iinil 7 ti’ abrile’, yaan u xookil jaytúul máax ti’ ts’o’ok u tsa’ayale’ k’ucha’an tak 21 mil 545 u túulal, yéetel ts’o’ok u yantal 2 mil 517 u túul máak kimen tu yóok’lal; le túune’, te’e jatsk’iino’oba’ yanchaj 2 mil 721 uláak’ máak tsa’ay ti’ Covid-19, le je’elo’ u k’áat u ya’ale’ lalaj p’iisk’iino’obe’ yanchaj 544.2 u túul máak k’oja’anchaji, maanal ti’ 77 u túul sáansamal.  
Le lunes máanika’, u subsekretaarioil Prevención y Promoción a la Salud ti’ u mola’ayil Secretaría de Salud ti’ u lu’umil Méxicoe’, Hugo López-Gatell, tu k’a’aytaje’, 31 u p’éel péetlu’umilo’ob yaane’ táan u chíikbesiko’ob u yéemel u bin u pa’ak’al le k’oja’ana’, chéen ba’axe’ Quintana Rooe’ láayli’ u ye’esik u bin u ya’abta’ale’.  
U jala’achil le péetlu’umo’, tu k’a’aytaj u beeta’al túumben ba’alo’ob, je’el bix u beeta’al uláak’ ya’abach prueebasil ti’ máak, beyxan u ts’a’abal uláak’ u tu’uk’ilo’ob kananil, ti’al beyo’ máax kun k’uchul te’elo’ u jéets’el u yóol tumen kaláanta’an u toj óolalo’ob.  
Beyxan tu tsolaje’, kex tumen jaaj táan u ya’abal u xookil ti’ máaxo’ob ku tsa’ayal le k’oja’anilo’, ma’ táan u ya’abal máax ku k’uchul ti’ kúuchilo’ob ts’akyaj mix xan le jaytúul máak ku kíimilo’obi’.
Xak'alutskíinsa'an tumen: Sasil Sánchez Chan"
13/05/2021,Abraham Bote Tun,Sasil Sánchez Chan,"Mérida, Yucatán",U Jala’achil u Lu’umil Yucatáne’ ku k’a’aytik u yantal 17 u p’éel túumben suutmeyajil t’aanil tu kaajil Saki’,"Ikil u kaxta’al u beeta’al u suut taak’in tu kaajil Saki’, le 12 ti’ mayo máanika’, u jala’achil u lu’umil Yucatán, Mauricio Vila Dosal tu k’a’aytaj u beeta’al 17 u p’éel túumben suutmeyaj taak’in tumen mola’ayo’ob k’amik ajxíinximbal máako’ob, líik’sik kúuchilo’ob náaysaj óol yéetel kúuchilo’ob tu’ux ku yúuchul janal, te’e kaajo’ yéetel tu bak’pachil. 
Jala’ach Vidal Dosale’ tu ya’alaj le taak’in kun beetbil u suut ti’al u yúuchul meyaj te’e kaaja’, yaan u máansik tak mil 467 miyoonesil pesos, yéetel yaan u yantal 4 mil 800 u p’éel kúuchil meyaj ti’al kajnáal yano’ob te’e baantaa’. 
 
 
Beyxan Grupo Xcarete’ tu ka’a jets’aj u taakil u táakmuk’tik u suut taak’in yéetel u k’a’amal ajxíinximbal máako’ob te’e lu’uma’, ikil yaan u beetiko’ob u meyajil Xibalbá. Beey úuchik u k’a’ayta’al le miércoles máanika’, ti’ u k’áaxil tu’ux kun beetbil residencial Fincas Los Álamos, Saki’. 
Beyxan tu ya’alaje’, u k’a’amal ajxíinximbal máako’obe’, noj páajtalil yaan ti’al u beeta’al u yantal meyaj ti’ kaaj kuxa’an ich óotsilil. 
Beey túuno’, yéetel u yáantajil u máaxo’ob kun ts’áak taak’in ti’al meyaj, beyxan yéetel u meyajil jala’ache’, Yucatáne’ yaan u nojba’altal ti’ u meyajil k’am ajxíinximbal máako’ob ich lajun ja’abo’ob.
 
Tu súutukil úuchik u t’aan Miguel Quintana Pali, máax jo’olbesik Grupo Xcaret, tu ya’alaj jets’a’an u beeta’al u túumbel kúuchil ts’a’aban u k’aaba’ beey Xibalbá ti’ u lu’umil mayab, tumen te’e nojlu’uma’ yaan ba’ax mina’an Quintana Roo. Yaan kóolonial kaajo’ob, ts’ono’oto’ob, najil k’ujo’ob, ichil uláak’ ba’alo’ob. 
Mauricio Vilae’ tu ya’alaje’ u mola’ayil Grupo ALVES yaan u beetik u suut 653 miyoonesil pesos ti’al u beeta’al jo’op’éel nojmeyajo’ob tu kaajil Saki’; le beetik yaan u yantal maanal ti’ 700 u p’eel meyaj ti’al kaajnáalo’ob. Beyxan mola’ay Cenote Mukul S.A.P.I de C.V, yaan u ts’áak meyaj 500 miyoonesil pesos yeetel yaan u beetik u yantal kex mil 780 u p’éel meyaj it’al máak. 
Je’el bix le je’elo’obo’ yaan u yantal uláak’ mola’ayo’ob kéen u ts’áajo’ob taak’in ti’al u sutulsuut meyaj yéetel náajal, ichilo’obe’ ti’ yaan Fincas Los Álamos máax yaan u ts’áak 270 miyoonesil pesos, yéetel yaan u beetik u yantal 180 u p’éel meyajo’ob; yaan u beeta’al Hotel del Encomendero, ba’ale’ ti’al u beeta’ale’ yaan u k’a’abéetchajal 70 miyoonesil pesos yéetel u beeta’al u yantal kex 260 u p’éel meyajo’ob. Beyxan Grupo Inmobiliaria Codi del Sureste, yaan u líik’sik Hotel Country, le beetike’ yaan u k’u’ubul meyaj 40 miyoonesil pesos, ichil uláak’ ya’abach mola’ayo’ob.  
Xak'alutskíinsa'an tumen: Sasil Sánchez Chan"
13/05/2021,Joana Maldonado,Sasil Sánchez Chan,"Chetumal, Quintana Roo",Táan u tukulta’ale’ yaan u yantal ichil 15 tak 20 u p’éel u chíikulal chak ik’al te’e ja’aba’,"Comisión Nacional del Agua, ikil u meyaj ichil Servicio Meteorológico Nacional (SMN), tu ts’áaj k’ajóoltbil bix táan u yila’al kéen máanak u k’iinilo’ob chak ik’al tu k’áak’nabil Atlántico, yaan u káajal tu yáax k’iinil junio.
 
Máax jo’olbesik u meyaj Protección Civil ti’ u lu’umil Quintana Roo, Adrián Martíneze’, tu ya’alaje’ yaan u yantal ichil 15 tak u 20 u p’éel k’a’akmach ja’, óoli’ jump’íit kaabal ti’ le yanchaj le ja’ab máaniko’; u ts’ook k’iinil u yantalo’obe’ ku ts’o’okol 30 ti’ noviembre.
Xak'alutskíinsa'an tumen: Sasil Sánchez Chan"
14/05/2021,Joana Maldonado,Sasil Sánchez Chan,"Chetumal, Quintana Roo","U meyaj jboonil Marcelo Jiménez, síij Noh Cahe’, jts’a’ab tu chíikul ju’un Correos de México","Jump’éel boon ts’o’ok 28 ja’abo’ob beeta’ak tumen j-its’at Marcelo Jiménez Santos, síij tu méek’tankaajil Felipe Carrillo Puertoe’, jóok’sa’ab u ti’ u chíikul ju’un u túuxta’al ts’íib, ikil táan u k’a’ajsa’al U Ba’ateltáambalil Castas, ts’o’okole’ ma’ táan u xáantal kéen k’i’itbesa’ak te’e nojlu’umila’. Boone’ ku chíikbesik Ceclio Chí yéetel Jacinto Pat, ka’atéel k’a’anan máaxo’ob tu ts’áajo’ob u muuk’ le noj péeksajilo’. Tak wakila’, le oochelo’ mix juntéen jóok’sa’ak ti’ u kúuchil e’esajil, de Tihosuco, yaan tu kaajil Tihosuco. 
Yóok’lale’, j-its’at Marcelo Jiménez tu k’a’ajsaje’ Servicio Postal Mexicano (Sepomex), tu yéeyaj ti’al le ja’aba’ meyaj ku k’aaba’tik  “La Guerra de Castas”, ts’o’okole’ tu k’a’ajsaje’ ka’alikil táan u beeta’al le kúuchil tu ja’abil 1993e’, k’áata’ab ti’ ka u beet kamp’éel boomo’ob, a jujump’éelil ti’ lalaj saalai’, le beetik ti’ jump’éel ti’ le je’elo’obe’ tu ts’áaj u yoochel Cecilio Chí yéetel Jacinto Pat. 
 
 
Ti’ oochel yéeya’abe’ ku chíikpajal Cecilio Chí ka’alikil u machamaj máaskab, yéetel Jacinto Pate’ u náachkunsmaj u paakat, “óoli’ beey táan u yilik ba’ax ku taal u k’iin”, beey u tsolik Jiménez Santos, máax xan ku ya’alike’, Ceciloe’ ma’ táan u yóotik ka’ach ka yanak tsikbal yéetel le sak wíiniko’obo’, ka’alikil Jacientoe’ tu ts’áajubáaj u beetej, le beetik kíinsa’ab tumen Chí, úuchik u tukultik tusa’abij.  
Meyaje’, ku chíikbesik uláak’ k’a’anan chíikulal, je’el bix jump’éel espaadáa, tumen chíikbesik palitsil yéetel cruus, ba’ale’ tu jo’oloj óoxp’éel ja’abo’obe’ jts’a’ab jump’éel u yiipil, ti’al beyo’ u ye’esa’al bix úuchik u núup’ul ba’al yéetel bix láayli’ p’aatal kaaji’, tumen ichil 1850 tak 1901e’ páatchaj u jáalk’ab kuxtal kaaji’.
“Te’e ja’aba’ jets’a’ab u beeta’al jump’éel u chíikul ju’un u túuxta’al ts’íib tu’ux ka k’a’ajsa’ak u Ba’ateltáambalil Castas, le beetik t’a’anane’ ka’aj k’áata’ab teen wa je’el in cha’ak ka’aj ch’a’aban boon tin beetaj u ti’al u ts’a’abali’”, tu ya’alaj.
Marcelo Jiméneze’, síij tu kaajil Noh Cah; leti’e’ k’ajóolta’al tu lu’umil México, ba’ale’ beyxan ti’ uláak’ táanxel lu’umo’ob, ts’o’okole’ u ch’a’abal jump’éel meyaj u beetmaj u ti’al u k’i’itbesa’ale’, noj chíimpolal u ti’al.  
“Ku líik’sik in wóol ti’al ma’ u ch’éenel in meyaj, ku ts’áak in wóol ti’ le talam k’iino’oba’, yóok’lal pak’be’en k’oja’an yéetel yóok’lal tuláakal ba’ax táan u yúuchul, ts’o’okole’ ichil tuláakal ba’ax táan u beeta’ale’, táan xan u chíimpolta’al in meyaj”, tu tsolaj.  
Walkila’, jboone’ táan u beetik meyaj k’ubéenta’an ti’ tumen jump’éel u noj najil xook Alemaniai’, yéetel táan u beetik xan u boonil máaxo’ob káajs u kaajal, tumen mina’an oochelo’ob ti’al u chíikbesa’alo’ob.
Xak'alutskíinsa'an tumen: Sasil Sánchez Chan"
14/05/2021,Astrid Sánchez,Sasil Sánchez Chan,"Mérida, Yucatán","Claudia Ruiz, tzotzil ko’olel chíimpolta’ab beey juntúul k’a’anan xbeet janal ichil u tsoolil The World’s 50 Best Restaurants","Tu baantail Los Altos de Chiapase’, ti’ yaan Claudia Ruiz Sántiz, juntúul xbeet janal máax táakbesa’ab ichil u tsoolk’aaba’ilo’ob The World’s 50 Best Restaurants, tu’ux ku ts’íibta’al u k’aaba máaxo’ob bíin súutuko’ob u jach táaj no’oja’an máaxo’ob beetik janal ti’ yóok’ol kaab.
Tzotzil ko’olele’ 29 u ja’abil. Síij tu kaajil San Juan Chamula, táakbesa’ab tu jaatsil #50Next, tu’ux ku chíimpolta’al táankelemo’ob táan u ts’áak u yóolo’ob ti’ u beeta’al janal, ba’ale’ beyxan máaxo’ob beetik wa ba’ax meyajil ti’al u beetiko’ob utsil ti’ lu’um bak’pachtiko’ob.
 
 
Ruiz Sántize’, ku chíikpajal te’elo’ tumen ku pakta’al beey u yáax máasewal ko’olelil béeychaj u yokol xook Universidad de Ciencias y Arte ti’ u péetlu’umil Chiapas, ba’ale’ beyxan tumen yáax leti’ páatchaj u yokol meyaj yiknal chef Enrique Olvera, tu kúuchil Pujol, k’ajóolta’an beey u jach táaj ma’alo’ob kúuchil janal tu lu’umil México.  
“Xbeet janale’ ku jáalik u ki’iki’ janalilo’ob Chiapas, je’el bix u soopail chipilín, ba’ale’ ku meyaj ti’al u péektsiltik máasewal miatsil ti’ jejeláas kúuchilo’ob”, beey a’ala’ab tumen The World’s 50 Best Restaurants.
Tu ja’abil 2016e’ Claudiae’ tu je’ek’abtaj u kúuchil janal, u k’aaba’e’ Kokono', ts’o’okole’ te’elo’ ku ka’ansa’al yéetel ku ts’a’abal meyaj ti’ máasewal táankelemo’ob, beyxan ku yáantik máaxo’ob ku koniko’ob janabe’enba’al te’e kaajo’, yéetel ku tóoch’tik u moots ba’ax kuj jaanta’al yéetel u noj ba’alil le janalo’obo’.
Óoli’ talamchaj ba’al ti’ ka’aj káaj u meyaj beya’, tumen suuka’anile’, ichil u kaajale’, ku páa’ta’al ka’aj ts’o’okok u beel, u yantal u paalal yéetel u meyaj ichnaj, chéen ba’axe’ leti’e’ tu yóotaj xook yéetel u káajsik u meyaj. 
“Ti’ meyaj je’el bix le je’ela’, tu’ux óoli’ chéen xiib meyajtike’, yaan máax tukultik k’aasil ba’alo’ob yóok’lal máasewal kaajo’ob, le beetik Claudia Albertinae’ ku líik’sik u t’aan tu táan sexismo, péech’óolal yéetel k’aasil jeets’ tuukulo’ob. Leti’e’ juntúul máax péektsiltik u péeksajil Slow Food, tu’ux ku nup’a’al u ki’iki’ yúuchul janal yéetel u meyaj kaaj, beyxan u kaláanta’al yóok’ol kaab”, beey ts’a’aban ti’ u ts’íibil tsoolil jóok’sa’ab Gran Bretaña.
U kúuchil Instagram ti’ Kokono'e’ tu níib óoltaj chíimpolal beeta’ab u ti’al. Ichil u tuukul meyajil u k’áat u beet Claudiae’, leti’ u beetik jump’éel múuch’kabil ti’al u yáantik máax k’a’abéet yéetel u ts’áak jump’éel kúuchil ti’al u tséenta’al máax k’a’abéet.  
Xak'alutskíinsa'an tumen: Sasil Sánchez Chan"
14/05/2021,Jairo Magaña,Sasil Sánchez Chan,San Francisco de Campeche,Ch’íich’il ja’: jabirú,"Ku tukulta’ale’ Jabirú ch’íich’e’, leti’e’ asab nojoch yaan América, le beetike’ ku péektsilta’al tumen máaxo’ob k’a’aytik ka’aj xíimbalta’ak Pueblo Mágico de la Villa de Isla Aguada. Máaxo’ob ch’úuktiko’ob ch’íich’e’, ku ya’aliko’obe’ ku yila’al Isla del Carmen, Isla Aguada yéetel yaan tu’ux ti’ Sabancuy, beyxan tu bak’pachil Área de Protección de Flora y Fauna “Laguna de Términos”.
 
 
Ch’íich’e’ k’ajóollta’an xan beey garzón soldado yéetel Jabiru mycteria, u siientifikoil k’aaba’. Ángel Leyva Herrera, u ajmeyajil u múuch’kabil Desarrollo y Medio Ambiente, A.C., ku ya’alike’ jabirúe’ sak u k’u’uk’mel, ba’ale’ tu káajbalil u kaale’ chak. Ka’anal, beyxan u pool, u koj yéetel u xaawe’, boox.
“Aal u koj, yéetel óol looloch. Kéen nojochchajake’ je’el u p’isik kex 12 pulgadasil u koje’. Yaan xan u sak p’oot tu pool, yéetel u xibil ba’alche’ile’ asab toj u koj ti’ u xch’upulili’”, tu ya’alaj Leyva Herrera.
Tu tsolaj xane’, Ichil uláak’ ba’alo’obe’ ku jaantiko’ob muuch yéetel kaan. Suuka’an u yila’al tu noojolil México, tak Centroamérica yéetel tu xamanil Sudamérica, tak tu xamanil Argentina. Kaja’an xan Laguna de Términos, Kaanpech.
Xak'alutskíinsa'an tumen: Sasil Sánchez Chan"
17/05/2021,Miguel Améndola,Sasil Sánchez Chan,"Tulum, Quintana Roo","Jpóolmeyaj maayae’ ku k’amik u yáantajil The British Museum, ti’al ma’ u xóot’ol u beetik u boonil ch’ooj","“In tuukule’, ka’aj béeyak u su’utul ti’ kaaj kuxa’an u ayik’alil k-úuchben ch’i’ibali’”, beey úuchik u ya’alik Luis May, máax jo’olbesik u meyajil u beeta’al u boonil ch’ooj, yéetel máax táant u k’amik u nu’ukbesajil áantaj The British Museum, tu lu’umil Reino Unido.
Ti’ k’áatchi’tsikbal beeta’ab tumen La Jornada Mayae’, Luis May, máax síij tu kaajil Dzan, Yucatán, ba’ale’ ts’o’ok junk’aal ja’ab kajlak Cobá, tu méek’tankaajil Tulume’, tu tsikbaltaj ti’ le kaajil quintanarroila’, ti’ tu kaxtaj junkúul ch’ooj, yéetele’ béeychaj u kaxtik u jach ma’alo’obil boon, ts’o’okole’ ku xáantal.
 
 
“Mina’an ch’ooj ti’ ba’ax bak’pachtiko’on, le beetik káaj in xaak’al tak ka’aj tin wilaje’ u boonil ch’ooje’ beetbil u beeta’al tumen úuchben maayao’ob, le beetik káaj in túuntik in beetik. Tu jo’oloj jump’éel ja’ab káajak in xaak’al ti kaajo’ob, yéetel nojoch máako’ob beyxan áanalte’obe’, béeychaj in beetik boon óoli’ je’ex le ku beeta’al ka’acho’”, beey tu ya’laaj May, máax ku beetik póolik nu’ukulo’ob, u jka’ansajil primaria yéetel máax jo’olbesik meyaj ku yúuchul Casa de la Cultura ti’ u kaajil Cobá.
Tu ya’alaj xane’, ki’imak u yóol tumen táan u súutul u yich ajxak’al xooko’ob yéetel kúuchilo’ob xaak’al ti’ u jejeláas péetlu’umilo’ob México ti’al u k’áatiko’ob boon, tumen yéetele’ yaan u beetal keetilo’ob yéetel le ch’ooj ku beeta’al tumen úuchben maayao’ob. Beyxan, ya’abach aj-its’at máako’obe’ ku k’a’abéetkunsiko’ob boon ti’al meyaj ku beetiko’ob, tumen ku xáantal ts’o’okole’ ma’ táan u tu’upul u boonil.  
“Le meyaja’ táan k beetik ti’al maaya kaaj, ikil k kaxtik k ka’a kuxkíinsik le úuchben meyaja’, suukchaj u beeta’al tu lu’umil México”, tu ya’alaj.
Luis Maye’ tu ya’alaje’ yaan táanxel lu’umil mola’ayo’ob tu’ux ku chíimpolta’al “ba’ax nojba’alkúunsiko’on beey maayao’on”, je’el bix The British Museum, kúuchil tu’ux jts’a’ab ti’ áantaj ti’al ma’ u xot’ik xaak’al táan u beetik yéetel ch’ooj, tumen leti’ ilik u pa’ak’al yéetel tuláakal tak kéen beeta’ak.  
Tu tsikbaltaje’, ch’ooj ku beeta’al úuch ka’ache’ jach táaj ma’alo’ob ti’al meyaj k’ab ku beeta’al, le beetike’ táan u pa’ak’al che’ tumen maanal 50 u túul kolnáalo’ob ti’ u kaajil Cobá yéetel Yucatán; ku tukulta’ale’, ti’al le ja’aba’ yaan u pa’ak’al ichil 10 tak 15 ektareao’ob.  
“U tuukulile’, leti’ u béeytal u líik’sa’al le boonil tuka’atéena’ ichil maaya kaaj, tumen u ti’al. Jump’éel meyaj ku tukulta’al u beeta’al tak náach k’iin, le beetike’ yáaxe’ yaan u yáax tso’olol ti’ kolnáalo’obe’ ba’ax u tuukulil u beeta’al ch’ooj boonil. Chéen tu kaajil Oaxaca ku beeta’al le boonila’, tumen ku xa’ak’tal xíiwo’ob, ba’ale’ le k beetik to’ona’ beeyili’ u síijilo’. Ts’o’ok u máan óoxp’éel ja’ab káajak in máan in monla’ant i’inajoo’ob, ts’o’oole’ kin síik ti’ máax yaan u tuukulil ti’ u pak’ik”, tu ya’alaj Luis May.
Xak'alutskíinsa'an tumen: Sasil Sánchez Chan"
17/05/2021,Itzel Chan,Sasil Sánchez Chan,"Mérida, Yucatán",U tsoolts’íib áanalte’il u xaknal ba’alcheilo’ob u péetlu’umil Yucatáne’ ku táakbesik u k’aaba’ob ich maayai’,"Ichil u yáax tsoolts’íibil xaknalo’ob yaan tu péetlu’umil Yucatáne’ béeychaj u táakbesa’al óoli’ jump’íit maanal ti’ 120 u túul ba’alche’i’, beyxan táakbesa’an u sientiifikoil k’aaba’, ich káastelan, inglés, maaya t’aan yéetel maaya lacandón, ti’al beyo’ u chíimpolta’al le ba’alche’oba’, tumen k’a’anan xan u chíimpolta’alo’ob yéetel u k’ajóolta’alo’ob yóok’lal u k’a’ananilo’ob ti’al yóok’ol kaab.  
Tu jo’oloj ka’ap’éel ja’ab káajak u beeta’al meyaje’, ajxak’al xooko’ob yéetel ajkaambanaja’an máako’obe’, tu ts’áajo’ob k’ajóoltbil tsoolts’íib táan u tukulta’al jach je’el u yantik xoknáalo’ob, máaxo’ob ts’aatáantik yóok’ol kaab yéetel tumen máaxo’ob beetik xaak’al wa meyajo’ob yéetel éerpetologiaa.  
 
 
315 u wáalal le áanalte’o’, ts’o’okole’ ti’ ku tso’olol jayp’éel ba’al ti’ u ya’abil u jejeláasil ba’alche’ yaan teu noojolil u nojlu’umil México.  
Kex tumen ts’o’okili’ u yantal yáax meyajo’ob beeta’an tu yóok’lale’, tukulta’ab k’a’anan u túmbenkunsa’an ba’ax ojéelta’an tu yóok’lal le jaatsil ba’alche’oba’, ba’ale’ beyxan u ye’esa’al bix kuxa’anil xaknalo’ob tu péetlu’umil Yucatán te’e k’iino’oba’.  
Beyxan ts’a’aban oochelo’ob ma’alo’ob jóok’sa’ano’obi’, lalaj juntúul ba’alche’ ku chíikbesik tu’ux ojéela’an kuxa’an le xaknalo’, yéetel bona’an u ch’i’ibalil, u tsoolil yéetel u siientifikóoil k’aaba’, beyxan u k’aaba’ ich káastelan, inglés yéetel wa ojéela’ane’, ich maayai’.
Máaxo’ob meyajte’ tu ya’alajo’obe’, yaan tu’uxe’ ts’o’ok u bin u k’éexel tu’ux kaja’an le ba’alche’obo’, tumen láayli’ beey u bin u k’éexel k’áax wa lu’um tu’ux yano’ob, ikil u k’uchul chak ik’alo’ob, u seten beeta’al najo’ob wa u beeta’al u k’uchul máak xíinximbali’.
U yuumilo’ob tsoolts’íibe’ leti’ le je’elo’oba’: Carlos Alberto Yáñez Arenas, máax ku meyaj Facultad de Ciencias ti’ u noj najil xook Escuela Nacional de Estudios Superiores, unidad Mérida ti’ u noj najil xook Universidad Nacional Autónoma de México (UNAM), Xavier Chiappa Carrara, Alfredo Gallardo Torres, yéetel uláak’ u ajxaak’ailo’ob Colegio de la Frontera Sur (Ecosur) je’el bix Rogelio Cedeño Vázquez yéetel Víctor González Sánchez.
Beyxan yaan ba’al ti’ áantajnaj Daniel May Herrera yéetel Luis Fernando Díaz Gamboa, máax jo’olbesik Red para la Conservación de los Anfibios y Reptiles de Yucatán (RCARY) yéetel máax beetik u boocalil noojol-lak’in Asociación para la Investigación y Conservación de los Anfibios y Reptiles de México (AICAR), úuchik u táakpajalo’ob ich Laboratorio en Ecología Geográfica (EcolGeo) ti’ u noj najil xook UNAM, jo’olbesa’ab tumen jxak’al xook Yáñez Arenas.
Xak'alutskíinsa'an tumen: Sasil Sánchez Chan"
17/05/2021,Rosario Ruiz Canduriz,Sasil Sánchez Chan,"Playa del Carmen, Quintana Roo","Cheelil beel ti’al p’ata’al paachil p’eekil tu táan óomofoobia, tu noj kaajil Playa del Carmen","Tu taal u yáak’abta’al le domingo máanika’, LGBT+ kaaj yaan Playa del Carmene’ tu bonaj bej ts’a’aban ti’al u k’áatal máak, naats’ yanik ti’ u páalasioil Solidaridad, úuchik u máan U K’iinil ti’al U Ch’éenel U Yanatal Óomofoobia, Transfobia yéetel Bifobia, táan u k’a’ajsa’al bejla’a lunes 17 ti’ mayo.
 
Jan Novak, máax jo’obesik u múuch’kabil Playa Pride, tu ya’alaje’ le je’ela’ chéen jump’éel bix je’el u chíikbesa’al gay kaajil yaan yéetel u líik’saj t’aan ti’al u chíimpolta’al u páajtalilo’ob.
Xak'alutskíinsa'an tumen: Sasil Sánchez Chan"
18/05/2021,Katia Rejón,Sasil Sánchez Chan,"Mérida, Yucatán","U kíinsa’al juntúul ko’olel Celestúne’, tu ts’áaj u yóol u núup’ul meyaj ko’olel ti’al u paklan áatikubáajo’obi’","Walkila’ ts’o’ok u máan k’a’ap’éel ja’ab úuchik u yáax kíinsa’al juntúul ko’olel tu méek’tankaajil Celestún, ba’ale’ u ko’olilo’ob le kaaja’ táan u múul meyajo’ob ti’al u núup’ul u yáantiko’ob ko’olel. Luna yéetel Sam Euane’ ku ya’aliko’ob, ti’ tsikbal beetchaj yéetelo’obe’, leti’obe’ manats’ u yiliko’ob loobilaj ku beeta’al yóok’ol u yéetajilo’ob yéetel u yéet meyajo’ob. Ts’o’okole’, kex tumen ma’ táan u yáantalo’ob tumen jo’olpóopo’obe’, je’el bix ya’aliko’obo’, láayli’ u ts’aamaj u yóolo’obi’.
Tu k’iinil 8 ti’ marzo, ti’ le ja’ab máaniko’, Leydi Santanae’ tu túuxtaj t’aan ti’ jayp’éel u yéet meyajo’ob ti’al u káajsiko’ob u yáax féeministail líik’sajt’aan, tu’ux táakpaj u na’ Anabel, juntúul ko’olel kíinsa’ab tumen u yíicham tu winalil mayo ti’ u ja’abil 2019, yéetel k’ajóolta’an ka’ach tumen ya’ab ti’ máaxo’ob táakano’ob te’e meyaja’.
 
 
Tu tukultajo’obe’ mixmáak kun táakpajal te’e líik’sajilt’aano’, tumen jach xchukul úuchik u páayt’anta’al máak, ba’ale’ táakpaj kex 60 u túul ko’olel, u ya’abile’ xlo’obayano’ob.  
“Anae’ in éetajil ka’achij. Ka tin wilaj yaan ba’ax jela’an yéetele’, tin wóot in wáantej. Ba’ale’ ma’ béeychaj k beetik noj ba’ali’, míin tumen sajak. Ba’ale’ leti’ xan ba’ax péeksik k-óol, k beetik wa ba’ax tu k’aaba’”, beey tu tsolaj Irma Villanueva, máax tu k’ajóoltaj Anabel waxakp’éel ja’ab ma’ili’ kíinsa’ake’. 
U kíinsa’al Anae’ jump’éel ba’ax tu je’ek’abtaj joolnaj ti’al u káajal u tsikbalta’al loobilaj ku beeta’al ti’ uláak’ ko’olel. Irmae’ ku tsikbaltike’, le k’iin tu yojéeltaj kíinsa’ab Anae’, tu k’i’itbesaj ti’ u reedesile’, u chíikul u p’i’isil loobilaj, leti’ ka’aj káaj u k’amik ts’íib ti’ uláak’ ko’olel táan u tsikbaltik xan ba’ax ucha’anti’obi’.  
Walkila’ táan u kaxtik u núup’ulo’ob meyaj ti’al u paklan áantiko’ob uláak’ ko’olel yéetel u kaambalo’ob ti’al u kaláantikubáajo’ob. 
“Tuláakalo’on yaan ba’ax kxokmaj, ts’o’okole’ jach táaj jats’uts ka yanak le múuch’ila’. K-u’uyik táan k táakmuk’tikbáaj, ma’ t juun yaniko’oni’. Kexi’ ka mu’uk’anchajak k múul yantal yéetel ka ya’abako’on”, ku ya’alik Luna Euan.
Ichil múuch’ meyaje’ yaan xch’a’a oochelo’ob, x-óok’oto’ob, xts’akyajo’ob, xoknáalo’ob yéetel psicólogas. Byexan u beetmajo’ob u kaambalil óok’ot, tsikbalo’ob yéetel múuch’tambalo’ob chéen ti’al u yuk’iko’ob káafe. Beyxan ts’o’ok u yáax much’ikubáajo’ob ti’al ts’aatáanta’al psicológica ba’al, yéetel le 8 ti’ mayo máanika’, tu páayt’antajo’ob Rosa Elena Cruz Pech, máax patjo’olt Uady Sin Acoso, ti’al u tse’ek yóok’lal loobilaj ku yantal ichil xiib yéetel ko’olel.  
“Líik’saj t’aan beeta’abe’, xchukul beeta’abik ba’ale’ ma’alob úuchik u jóok’ol, le beetike’, táan k-u’uyik múul yaniko’ob yéetel táan k láak’intikbáaj. Yaan to’on u muuk’il ti’al k t’aan, k-a’alik ba’ax ku yúuchul. Kex ma’ k k’ajóolmajekbáaje’, k-u’uyik múul yaniko’on”, tu ya’alaj Leydi.
Xak'alutskíinsa'an tumen: Sasil Sánchez Chan"
18/05/2021,Itzel Chan,Sasil Sánchez Chan,"Mérida, Yucatán","Yucatáne’ ti’ yaan tu ka’a kúuchil le petenila’, tu’ux asab ya’ab u t’áabal k’áak’ ich k’áax; ts’o’ok u k’astal 593 ektaareas","Te’e péetu’umila’, kaabal ti’ u lu’umil Quintana Rooe’ ti’ yaan Yucatán, tu ka’a kúuchil ichil le lu’umo’ob tu’ux asab ya’ab u yelel k’áax, ts’o’okole’ ti’ yaan Kaanpech, tu yóox kúuchili, ba’ale’ ichil enero tak walkila’ ts’o’ok u jóopol k’áak’ uktéenal, le beetik ts’o’ok u k’astal 593 ektaareas tu lu’umil Yucatán. 
Ichil ba’ax ku ya’alik Comisión Nacional Forestal (Conafor) tu noojolil u nojlu’umil Méxicoe’, Quintana Roo jo’olbesik péetlu’umo’ob tu’ux ku yelel k’áak’, tumen ts’o’ok 22 u téenal u jóopol k’áak’i’, le beetike’ ts’o’ok u k’astal 929 ektaareasi’.
 
 
Kaanpech túune’, leti’e’ tu’ux ma’ jach táaj jóopok k’áak’ ti’ k’áaxi’, tumen ichil enero tak le k’iin yaniko’ona’, chéen ojéela’an jóop k’áak’ kex kantéen ka’aj k’aschaj 292 ektaareasi’.
Yóok’lal beyka’aj úuchik u xáantal joopol k’áak’e’, tu lu’umil Kaanpeche’, k’áak’ t’áabe’ xáanchaj 77:30 ooras; Quintana Rooe’, k’áak’ t’aabale’ xáanchaj 118:30 ooras yéetel Yucatáne’ xáanchaj 63:34 ooras.
Te’e ja’aba’, ts’o’ok u jóopol k’áak’ ich k’áax kex 5 mil 261 u téenal, ti’ 32 u p’éel péetlu’umo’ob, yéetel ts’o’ok u k’aschajal kex 286 mil 437 ektaareas.  
Tu lu’umil Yucatáne’, meyajnaja’an 308 máako’ob ti’al u tu’upul k’áak’ ich k’áax; tu lu’umil Quintana Rooe’, yaan kex mil 869 u túul máak yéetel Kaanpeche’, 76 u túul máak ts’o’ok u meyaji’.
Conafore’ ku páayt’antik kaaj ti’al u kanik u beet ba’al kéen u yil yaan tu’ux táan u yelel k’áax. Yáaxe’ unaj u pixik máak u chi’ yéetel u ni’, kéen ts’o’okoke’, unaj u t’aan máak 999 689 1490, ti’al u ya’alal ti’ mola’aya’.
Beyxan, unaj u kaláantik máak u jóopol k’áak’ ti’ k’áax, ba’ale’ ti’al u béeytale’ ku k’áata’al ti’ máak ma’ bin u pu’ulul ta’ míis ti’ bejo’ob, mix nu’ukulo’ob je’el u jóopolo’obe’ wa t’aabalo’obi’. 
Kéen xi’ik máak ti’ k’áaxe’, ku k’áata’al ma’ u t’a’abal k’áak’i’, mix xan u p’a’atal u yalabil ba’al te’elo’, k’a’abéet u tu’upul yéetel ja’ beyxan lu’um.
Xak'alutskíinsa'an tumen: Sasil Sánchez Chan"
18/05/2021,Afp,Sasil Sánchez Chan,"Madrid, España",Ichil jump’éel p’iisk’iinile’ maanal 200 u túul máak kíim ikil táan u yantal xwo’okinil tu nojkaajil Gaza,"Ikil ma’ xu’uluk u wa’awak’al ba’al tu kaajil Gaza tumen israelio’obe’’, kajnáalo’obe’ ma’ táan u jóok’olo’ob mix tu’ux. Ichil jump’éel p’isk’iinile’ ts’o’ok u kíimil maanal 200 máaki’, u ya’abile’ palestinoilo’ob, ka’alikil Hamas yéetel Israele’ ma’ táan u yu’ubiko’ob páayt’aan ku beeta’al ti’ob ti’al u ch’éenel u beetiko’ob loobilaj.
 
 
Xak'alutskíinsa'an tumen: Sasil Sánchez Chan"
18/05/2021,La Jornada Maya,Sasil Sánchez Chan,"Mérida, Yucatán",U chíikulal líik’saj t’aan,"U k’iinil ti’al u xu’ulsa’al Homofobia, Transfobia yéetel Bifobiae’, jets’a’ab tumen Asamblea General de la Organización Mundial de la Salud (OMS), tu k’iinil 17 ti’ mayo ti’ u ja’abil 1990, ikil u kaxta’al ka ch’éenek u pakta’al beey jump’éel k’oja’an ku tsa’ayal tu tuukul wíinik. Yanchaj ya’abach múuch’ilo’ob yéetel máako’obe’ tu much’ajubáajo’ob ti’al u líik’sik u t’aano’ob tu yóok’lal, je’el bix u chíikpajal te’e oochela’, tu kaajil Jo’. 
 
Xak'alutskíinsa'an tumen: Sasil Sánchez Chan"
19/05/2021,Jairo Magaña,Sasil Sánchez Chan,San Francisco de Campeche,"Úuchik u k’ala’al noj bejo’obe’, u kaajil Punta Xene’ tu béeykunsaj ka ts’a’abak sáasili’","U kajnáalilo’ob Punta Xen, ti’ u méek’tankaajil Champotóne’, ts’o’ok ka’atéen u k’aliko’ob bej tu’ux ku máan ba’al, yáax juntéene’ tu winalil marzo ti’ u ja’abil 2020, yéetel uláak’ juntéene’ beeta’ab le viernes máanika’ tumen táan u kaxtiko’ob ka u’uyak u t’aano’ob ti’al ka béeyak u yantal sáasil ti’ob, tumen Comisión Federal de Electricidad (CFE) ts’o’ok u k’amik Manifestación de Impacto Ambiental (MIA) ti’al u béeytal u beetik u meyajil ti’al u yantal sáasil te’e kaaja’, tumen k’uba’an 20 miyonesil pesos ti’al u páajtal u beeta’al ikil táan u múul ts’a’abal tumen u nojlu’umil México yéetel Kaanpech.  
 
 
Kajnáalo’obe’ tu ya’alajo’ob yaan u k’axiko’ob u jkomisil le kaajo’, Mauro Santiago, tumen ma’ tu k’a’aytaj ma’ táan u yantal múuch’tambal jets’a’ab ti’al u k’iinil 14 ti’ mayo, tumen yanchaj ba’al u beet xdéelegada, Katia Meave Ferniza, le beetik túune’, leti’obe’ tu ka’a k’alajo’ob u bejil ku bin  Champotón tak Carmen.
Meave Ferniza tu ya’alaje’ ma’ táan u ka’a xa’ak’pajal ba’al, yéetel ma’ bin káajak u beeta’al meyajo’obi’ tumen ma’ k’uba’ak u MIAil ti’al u ts’a’abal sáasil te’e kaajo’, ba’ale’ chéen p’el u ts’a’abal tu k’abe’, yaan u káajal u k’ujsa’al 13 transformadores unaj u ts’a’abal, beyxan maanal ti’ 50 postes ti’al u t’i’inil tuláakal u kaablesil. 
Le beetike’, xmeyaje’ tu ya’alaj lalaj winalo’ob yaan u xíimbaltik kaaj yéetel yaan u tsikbal yéetel u jkomisil le kaajo’ beyxan le méek’tankaajo’, ti’al u yila’al bix u bin le meyajo’, u tso’olol ba’ax yaan u k’éexel wa tak u ya’alal wa táan u xantal meyaj ma’ p’aatal tu k’ab Comisión, u Jala’achil u Lu’umil México wa je’el máaxake’. “U k’a’ananile’ tumen taalij, taal tak máax kaláantik, ba’ale’ taalij”, beey tu ya’alaj yuum Lupe, juntúul u kajnáalil Punta Xen, máax tu ya’alaje’ ma’ táan u éejentik ba’ax tu ya’alaj jkomis. 
Kex ma’ tu jets’ajo’ob ba’ax k’iin kéen suunak te’e kaajo’, táan u páa’tiko’ob ka úuchuk tu k’iinil 17 ti’ lalaj winal, ba’ale’ je’el bix úuchik u ya’alalo’, wa tumen xanchaje’, yaan u t’aano’ob yéetel ti’al u k’áat u yu’ubo’ob ba’axten úuchij. 
Ti’ Villamar, kaaj naats’ yaanik ti’ Punta Xene’, yanchaj xan máax k’uuxinaji’, tumen jaytúul ti’ leti’obe’ ku koonolo’ob te’e jáalbej k’ala’abo’, tumen ka’alikil leti’obe’ ma’ páatchaj u koonolo’obi’, u ajkoonolilo’ob Punta Xene’ béeychaj u meyajo’obi’.  
Xak'alutskíinsa'an tumen: Sasil Sánchez Chan"
19/05/2021,Itzel Chan,Sasil Sánchez Chan,"Mérida, Yucatán",Xook je’el bix k k’ajóolmajil ka’ache’ ma’ táan u béeytal u ka’a yantal beyo’: u xjo’olbesajil Colegio de Licenciados en Educación de Yucatán,"Ikil táan u náats’al u k’iinil u suut máak xooke’ ti’ u kúuchilo’obe’, Nayely Melina Reyes Mendoza, máax jo’olbesik Colegio de Licenciados en Educación de Yucatán, tu ya’alaje’ táan u láaj líik’sa’al ba’al ti’ u jets’a’al u nu’ukil u suut u ts’a’abal xook, ba’ale’ walkila’ táan u ts’áak u yóolo’ob ti’al u beetiko’ob u tsoolil meyaj tu’ux ku xa’ak’ta’al xook ku yantal en línea yéetel u bin máak najilxook ti’al beyo’ ma’ u jach táaj beeta’al u ka’anal ajka’ambesajo’ob.
“Xook je’el bix k k’ajóolmajil ka’ache’ ma’ táan u béeytal u ka’a úuchul beyo’”, tu ya’alaj Nayeli Melina Reyes.
 
 
Beyxan, tu tsikbaltaje’ máaxo’ob oka’ano’ob te’e múuch’kabila’ táakpajo’ob xan ti’ k’áatchi’tsikbal beeta’ab tumen Secretaría de Educación del Estado de Yucatán (Segey) ti’al u yojéelta’al bix yanik najilo’ob xook yéetel ba’ax unaj u beeta’al ti’al u kaláanta’al u toj óolal xoknáalo’ob yéetel ajka’ansajo’ob.
Le beetike’, ajka’ansajo’ob ku meyajo’ob ti’ puublikáa najilo’ob xooke’, ma’ jach sáasil yanik ti’ob ba’ax tsoolilo’ob jetsa’an unaj u beeta’al ti’al u kaláanta’al u toj óolalo’ob kéen yanak y suuto’ob meyaj te’e kúuchilo’obo’. Le beetik táan u k’áata’al ka jach jets’a’ak tu beel kéen k’a’abéetchajak.  
A’alab xane’, ti’ u najilo’ob xook media superiore’, u ya’abil máaxo’ob jo’olbesike’ ts’o’ok u jets’iko’ob ka xa’ak’tak u suut meyaj máak, junjaatse’ ti’ Internet yéetel uláak’e’ ka xi’ik máak te’e kúuchilo’obo’, ti’al beyo’ u suut máak tsola’an yéetel jujump’íitil.
“Beey u tuukulil u suut máak xook, tumen beyo’ ma’ táan u seen múuch’ul xoknáalo’ob te’e najilo’ob xooko’, ts’o’okole’ unaj xan u tukulta’al bix kéen ch’a’anukta’ak u tsoolil kaambal ti’al ma’ beeta’al u seen ka’anal ajka’ansajo’ob, tumen wa ma’e’ ku chi’ichnaktalo’ob wa ku jach táaj ya’abtal ba’al u beeto’ob”, tu ya’alaj.
Yóok’lal túun le tuukulila’, tu ya’alaje’ yaan najilo’ob xook tu’ux ts’o’ok u káajal u beeta’al k’eexilo’ob ti’ u nu’ukbesajil kaambal ti’al u xa’ak’tal bix u yúuchul xook yéetel u ka’ap’éel bix u yúuchul meyaj walkila’. 
Reyes Mendozae’ tu ya’alaje’, yaan ajka’ambesajo’obe’ ma’ táan u yóotiko’ob suut meyaj te’e najilo’ob xooko’, tumen ma’alob u yilko’ob u ts’áako’ob xook kex náach yanik máak, ba’ale’ yaan xan uláak’ junjaats ajka’ambesajo’obe’ táan u yaayantik u suuto’ob meyaj yéetel xoknáalo’ob, le beetike’, unaj u yoksikubáaj Segey ti’al u jets’ik ba’ax no’oja’an u beeta’al ti’al u yutsil kaambal paalalo’ob yéetel táankelemo’ob.
Xak'alutskíinsa'an tumen: Sasil Sánchez Chan"
19/05/2021,La Jornada,Sasil Sánchez Chan,Ciudad de México,U ki’imak óolalil yéetel u muuk’il Caribee’ ku síijsiko’ob u yits’atil le k’iino’oba’,"Its’at meyaj ku beeta’al te’e k’iino’oba’ tumen máako’ob síijo’ob República Dominicanae’ ku chíikbesik u boonil yéetel u yóol Caribe, je’el bix ts’a’aban boono’ob táakbesa’an tu ye’esajil Una isla en otro mapa, yéetel le táan u káajsa’al u meyajil Casa de la Cultura Dominicana, yáax juntéen u jek’abtik u joolnajilo’ob tu lu’umil México.
 
 
Xak'alutskíinsa'an tumen: Sasil Sánchez Chan"
20/05/2021,Europa Press,Sasil Sánchez Chan,"Madrid, España","U kóojol marroquíilo’ob Españae’, míin u si’ipil úuchil u ''wu’ulabta’al'' ajkúulpach tuukul, ku ya’alik ministróo","Máax beetik u ministroil Estado de Derechos Humanos y Relaciones con el Parlamento, Mustafá Ramid, ts’o’ok u ya’alik Españae’ “u yojel jach ko’oj kéen u tojolt u p’atik tséelik u muuk’il Marruecos”, tumen le noj lu’umo’ ma’ táan beetik ba’ax jets’a’an ti’al “utsil biinsajbail” tumen ma’ táan u “wu’ulabtik” u séekretario jéeneralil Frente Polisario, Brahim Ghali.
“Ma’ táan u béeytal u éejenta’al, ba’ax táan u beetik España, tumen ma’ táan u ch’a’anuktik ba’ax jets’a’an ti’al u yantal utsil biinsajbail, ikil táan u tuus ti’al u ya’alik u jaajil u k’aaba’ máax k’uch te’elo’”, beey tu ts’íibtaj Ramid tu kúuchil Facebook. 
 
 
Ma’ xaan wa u kóojol Brahim Ghali tu lu’umil Españae’ leti’ beet u káajal u seen k’uchul táanxel kaajil máako’ob tu noj kaajil Ceuta, tumen marrouquíil jala’ache’ tu ya’alaj, walkil jump’éel p’iis k’iinil paachile’, u k’a’amal bin Ghali tu lu’umil Españae’ je’el u beetik u yúuchul wa ba’axe’.  
“Ba’ax táan ka’ach u páa’ta’al ti’ Marruecos yóok’lal España, ikil tu yéeyaj juntúul máax jo’olbesik u múuch’il máako’ob tu ch’a’ajo’ob u ts’oon tu táan”, beey tu k’áatchi’ibtaj miniistro marroquíil, úuchik u ya’alik xane’ “ba’ax je’el ka’ach u tsela’al ti’ España wa ka u k’áatchi’ibt ka’ach Marruecos yóok’lal ba’ax ku tukultik kéen u wu’ulabt le máaka’”, ts’o’okole’ “ba’axten Españae’ ma’ tu k’a’aytaj u kóojol España le máaka’ yéetel u jaajil u k’aaba’”. 
Ts’o’okole’, tu ya’alaje’ ma’ bin a’ala’ab ti’ u Jala’achil Marruecos úuchik u k’uchul Ghalii’, le beetik “sáasil yanik u tuukul España tumen ma’ tu beetaj ba’ax jeets’el ti’al utsil biinsajbáajili’”. “Kux túun wáaj Marruecos máax beetik ba’ax ma’ paatali’”, tu ya’alaj.
Ramide’ tu yaj óoltaj úuchik “u yóotik” España u táanilkuns “bix u biinsikubáaj Polisario yéetel u mentoril, Argelia”, tumen je’el bix tu ya’alaj ministroe’, “ts’o’ok u jach táaj p’atik paachil ba’ax jets’a’an ka’achij”, le beetik “unaj u jach ts’aatáanta’al ba’ax ku yúuchul”.  
Beey túuno’ Ramide’ ku ya’alik Marruecose’ jach tu “beel yaanik” ti’al u ts’áak u yojéelt España beyka’aj “u nojochil le yaj óol táan u yantal tu k’aaba’ le utsil biinsajila’” ts’o’okole’, ma’ bin táan u éejentik ka “tu’ubsa’ak beyka’aj u muuk’ yaan”, ti’al beyo’ u “xak’altik bix yanik almejenil a’almajt’aan yéetel bix unaj u biinsikubáaj yéetel lu’umo’ob yanik tséel ti’, ti’al u chíimpoltik u páajtalilo’ob”.
Xak'alutskíinsa'an tumen: Sasil Sánchez Chan"
20/05/2021,Europa Press,Sasil Sánchez Chan,"Mérida, Yucatán",Áanalte’ ku chíikbesik meyaj beeta’an ti’al u kaláanta’al i’inaj ku pa’ak’al ti’ lajunp’éel u maaya kaajilo’ob Yucatán,"U áanalte’il Nuestras semillas, nuestras milpas, nuestros pueblos. Guardianas de las Semillas del sur de Yucatán, u chíikulal úuchben ch’i’ibal, ts’o’okole’ ku yáantaj ti’al u ka’a chíimpolta’al yéetel u k’ajóolta’al ba’al tumen paala táan u líik’il yéetel bíin taalak.
Beyxan ku xo’okol bej xíimbalta’an tumen máaxo’ob kaláantik i’inajo’ob, yéetel ba’ax talamilo’ob ku máansiko’ob te’e k’iino’oba’, beyxan ba’ax ts’o’ok u k’éexel ti’ kool ti’ le ts’ook ja’abo’oba’, ichil uláak’ ba’alo’ob.  
 
 
Ti’al túun u béeytal u beeta’al le meyaja’, úuch múul meyaj ichil Margarita Rosales González, u x-xak’alxookil Instituto Nacional de Antropología e Historia (INAH), Gabriela Cervera Arce yéetel u múuch’kabil Guardianes de las Semillas Káa nán iinájóob, ku meyajo’ob ti’ lajunp’éel méek’tankaajo’ob tu noojolil le lu’uma’, yéetel u yáantajil le mola’ayo’. 
Ichil k’áatchi’ tsikbal tu beetaj yéetel La Jornada Mayae’, xts’íibe’ tu tsolaj le meyaj tu beetaja’, u chíikulal xaak’al beeta’ab ti’ lajunp’éel maaya kaajo’ob, tu’ux láayli’ u beeta’al kool, ba’ale’ beyxan tu’ux jach yaan óotsilil, je’el bix Tixméhuac, Chacsinkin, Tahdziu yéetel Peto.
U múuch’kabil Guardianes de las Semillas, tu ya’alaj, máako’ob ku seen meyajo’ob ti’al u ka’a chíimpolta’al yéetel u kaláanta’al i’inaj, tumen ka’aj máan u chak ik’al Isidoro tu ja’abil 2002, tumen jach talamchaj ba’al úuchil u bu’ululo’ob. 
Beey túuno’, áanalte’e yanchaj tumen kolnáalo’obe’ tu yóotajo’ob u p’atoo’ob ti’ ju’un u tsoolil i’inajo’ob yaan ti’obo’, u meyajil kananil ku beetiko’ob, ba’ale’ beyxan ti’al ka chíimpolta’ak yéetel ti’al ka k’ajóolta’ak tumen táankelemo’ob yéetel je’el máaxake’.  
 
Ichil u meyajil xaak’al tu beetaje’, yaan jejeláasil sajbe’entsil yóok’ol i’inajo’ob, je’el bix u pa’ak’al i’inaj jelbesa’an u ch’i’ibal. “Wa ku pa’ak’al ixi’im jelbesa’an u ch’i’ibale’, ku seen k’i’itpajal ba’ale’ le ma’ jelbesa’ano’ ku k’éexel, ts’o’okole’ le je’elo’ sajbe’entsil u p’atik i’inaj ts’o’ok maanal 3 mil ja’abo’ob u yúuchbenil yanak”, tu ya’alaj.  
U x-xak’alxookil Centro INAH Yucatáne’ tu ya’alaj yaan i’inaj xa’ak’tan, ts’o’okole’ kex ma’ k’aastako’obi’, ti’alinta’an tumen tráansnasionaalo’ob ts’o’okole’ leti’ob konik, ku máan u k’a’ayto’ob ba’al u ti’al kaaj yéetel ku p’atiko’ob tséelil le ma’ k’eexel mixba’al ti’obi’. “Kéex k’éexeko’obe’ ku ko’onol chéen ba’axe’ ko’oj, ku yantal u k’a’abéetkunsa’al kiimiko’ob yéetel ma’ táan u páajtal u líik’sa’al, tumen ma’ táan u ya’abtali’”, tu ya’alaj.
Beyxan, táankelemo’obe’ mix tech u taaktal u kanik le ba’alo’oba’, tumen leti’obe’ u k’áato’ob u p’at u kaajalo’ob ti’al u bin utsil ti’ob. Ku tukulta’ale’ jach kiinsajbáaj meyajil le ku yúuchul tu chokolil k’iin yéetel ka’anantsil, le beetik ku kaxta’al u ts’o’oksa’al xook táanxel kaaj wa u bino’ob meyaj tu’ux ka maas chan yanik u bo’olil.
Áanaltee’ ku páajtal u kaxta’al te’e kaajo’obo’ yéetel u kúuchil xooko’obi’. Beyxan ku páajtal u yéensa’al te’ela’: https://bioteca.biodiversidad.gob.mx/janium/Documentos/15438.pdf 
Xak'alutskíinsa'an tumen: Sasil Sánchez Chan"
20/05/2021,Gabriel Graniel Herrera,Sasil Sánchez Chan,"Ciudad del Carmen, Campeche",Xunáan kaab ik’el kaab ku máan ts’aakankil,"Ik’elo’ob kaabe’, ts’o’ok kex 30 miyoonesil ja’abo’ob káajak u yantalo’ob ti’ óoli’ je’el ba’axak u lu’umilo’ob le yóok’ol kaaba’, chéen Antártida mina’anobi’. Ts’o’okole’, jatsa’ano’ob ti’ ukp’éel baatsilo’obi’ yéetel ojéela’ane’, yaan kex 20 mil u jejeláasil. Leti’obe’ siijilo’ob beey ajpa’ak’besaj ta’an lool, yéetel jach táaj k’a’anano’ob ti’al u yutsil yantal kuxtal ti’ yóok’ol kaab, yóok’lal bix u máano’ob u ts’u’uts’o’ob yéetel u t’úuchulo’ob ti’ loolo’ob, xíiwo’ob yéetel nikte’ob. Beyxan, ich maaya tuukule’, láayli’ xan jach k’a’anane’, tumen ojéela’an ku ts’aakankil xan. 20 ti’ mayoe’ ku máan U K’iinil U Yik’el Kaab Yóok’ol Kaab.
Xak'alutskíinsa'an tumen: Sasil Sánchez Chan"
20/05/2021,Abraham Bote Tun,Sasil Sánchez Chan,"Mérida, Yucatán","Anselma, ko’olel ts’o’ok óoxtéen u líik’sik u kili’ich kúuchil xunáan kaab","U wóowol xunáan kaab ku xik’náal yóok’ol u pool Anselma Chalé Euan; ku t’u’ulpachta’al je’el tu’uxak ka xi’ik. Ku báaytiko’ob, ka’alikil u t’úuchulo’ob yéetel u yóok’oto’ob tu xts’íik k’ábil, ba’ale’ ma’atech u chi’ibil. Leti’e’ ts’o’ok u beetik “kili’ich kúuchil” tu chan kaajil Xcunyá, tu xamanil Jo’. Ya’ax kúuchil tu’ux pak’a’an xíiwo’ob ku ts’aakankil, ts’o’okole’ ti’ xan yaan u yik’el kaab ma’atech u chi’ibal.  
Le bix nuup’ul yéetel u yaalo’obe’, “xpak’ba’alo’obe’”, je’el bix u ya’alikti’obe’, jach chika’an. U yik’el kaabe’, ku ya’alik Anselma, ku yu’ubiko’ob bix yanik máak; wa yaan máax táan u k’uuxil wa táan u yu’ubik p’eekil tu puksi’ik’al, ts’o’okole’ naats’ yanike’, leti’obe’ ku bino’ob yéetel ma’ táan u suuto’ob. Kúuchil tu’ux yaniko’obe’ ku beetik u jéets’el u yóol, ts’o’okole’ ti’ ku máansik buul k’iin.
Yóok’lal k’a’amkach cháak yéetel chak ik’al ku yantal tu lu’umil Yucatán, le ko’olela’, ts’o’ok óoxtéen u yantal u líik’sik ya’abach ti’ le xuuxo’ob yéetel u yotoch xunáan kaab yaan ti’o’, je’el bix xan le tu’ux u ts’áamaj u paak’alo’obi’. U ts’ook u téen ka’aj úuche’, yanchaj u láaj ts’áako’ob ich u yotoch, ti’ ku wenelo’ob tu tséel u k’áane’.
Chalé Euan ku tséentik xunáan kaab. Beyxan u yojel ts’áakankil, u yojel k’am paal yéetel jach táaj ku péektsiltik yaabilaj ti’ yóok’ol kaab. Walkil 14 ja’abo’obe’, tu beetaj jump’éel múuch’kabil yéetel uláak’ ko’olelo’ob, ti’al u tséentiko’ob xunáan kaab, beyxan ti’al u beetiko’ob jejeláas ba’alo’ob yéetel kaab. Ts’o’okole’, ku k’amik ajxíinximbal máako’ob tu kúuchili’, ba’ale’ yóok’lal u pak’be’en k’oja’anil Covid-19e’ u xot’maj u beetik.  
Ikil táan u náats’al u k’iinilo’ob ja’ajalile’, Anselmae’ táan u mu’uk’ankúunsik u paak’al yéetel u yik’el kaab yaan ti’, ti’al u kaláantik ti’ je’el ba’axak buulil ka k’uchuk yantale’. Óoli’ tu taamil u k’áaxe’, ti’ yaan u yaalo’ob: ka’ap’éel xa’anil naj tu’ux u ts’áamaj u yotocho’obi’. Mix máak je’el u tukultik wa ts’o’ok óoxtéen u beeta’al le kúuchilo’.
“Wa ka k’uchkech a wil bix yanik ka’ache’, ma’ táan a kréextik”, ku ya’alik Anselma, ts’o’okole’ jaaj u t’aan. 
U baatsile’ suukchaj u ts’akikubáaj yéetel xíiw; u chiiche’ ku ts’áak ka’ach kaab ti’ ko’olel táan u síijsik u paalil, ti’al u yantal u muuk’o’ob. Úuchik u yantal ti’ u yáantajil Comisión Nacional para el Desarrollo de los Pueblos Indígenas (CDI) ti’al u ja’abil 2007e’, tu káajsaj u múuch’kabil Kuchil Kaab. 
Ka’aj k’oja’anchaje’, yanchaj u xo’otol ti’al u xo’ot’ol junkóots u choochel, ba’ale’ kex beyo’ mix juntéen tu p’ataj u “paalal” mix xan u yéetel ko’olelilo’obi’. Kex tumen a’alab ti’ ma’ u beetike’, leti’e’ tu ts’áaj kaab te’e tu’ux xota’abo’ ti’al u ts’akikubáaj.
“U jach táaj ma’alo’obil yéetel utsil ts’áake’ leti’e’ ku yantal ti’ xunáan kaabo’”, tu ya’alaj.  
Walkila’ maanal ti’ 200 u p’éel jobon yaan ti’, chuuptak yéetel xunáan kaab. Ts’o’okole’ ku ya’alike’ leti’ ku yu’ubik nuup’ul yéetelo’ob. “Kéen taakene’, kin wu’uyik ku jach jéets’el in wóol, ma’ táan u chi’ikeno’obi’”.
Ts’o’okole’, kéen u tak’ u xikin te’e tu’ux yaan u yik’el kaabe’ ku yu’ubik bix u xik’náalo’ob; u muuk’o’obe’ ku líik’sik u yóol. “Leti’obe’ ku yu’ubiko’ob ki’imak óolal, kéen úuchuk wa ba’axe’, wa k’oja’anech wa mina’an a wóole’, ku yéemel u muuk’o’ob”, ku tsolik: ma’ táan u kíimilo’ob, chéen ku yéemel u muuk’o’ob kéen u yu’ubo’ob wa ba’ax jela’an.  
Ichil u paak’ale’, u yik’el kaab ku tséentike’ kuxa’ano’ob ich jets’óolal, ts’o’okole’ kex ts’o’ok óoxtéen u laj pe’ertik ba’al tumen ku búulo’obe’, ku ka’a tóop’ol ba’al, ku ka’a líik’ilo’ob. Ka’aj yáax úuche’, yanchaj jaytúul ti’ leti’ob kíimo’ob.
“Ka tin wilaj yaan ik’elo’ob kaab kíime’ ma’ jlúub in wóoli’, chéen jach yaachaj tin wóol in wojéeltik k’aschaj ba’ax u meyajtmaj ti’al u jaantej”, tu tsikbaltaj; ba’ale’ láayli’ xan ki’imakchaj u yóol tumen úuchik u taal le ja’o’, láaj p’o’ochaj ba’al.  
Yéetel kaab ku jóok’ol ti’ ik’elo’ob ku tséentike’, ku beetik jejeláas ba’alo’ob, je’el bix u ts’aakil propóleo, jáabono’ob, kaab ti’al jaantbil, ch’ujuko’ob, ichil uláak’ ba’alo’ob. Kaabe’, ku ya’alik, ku beetik uts ti’ u yich máak, ti’al u k’i’inamil xikin, ti’al u jóok’ol u yoox tu’ux ucha’an loob ti’ u yoot’el máak, ti’al u yutstal yajil kaal, ichil uláak’ ba’alo’ob.
Ichil reedes sosiialese’, Anselame’ ku túuxtik je’el tu’uxak ka k’áatak ti’  le ba’alo’ob ku beetiko’. Ma’ táan u meyaj chéen yóok’lal taak’in, tumen leti’ ku ya’alike’, ku meyajtik tumen u yaabiltmaj u yik’el kaab, tumen ma’ u k’áat ka sa’atak ba’ax u kanmaj, tumen jujump’íitil ku bin u ch’éejel ikil táan u loobilta’al yóok’ol kaab, ikil u seten ch’a’akal che’ob wa tumen ma’ ya’ab máaxo’ob meyajtik ba’al beya’.  
“U yik’elo’ob kaabe’ k’a’anantako’ob ti’al u kuxtal xíiwo’ob, che’ob, ts’o’okole’, jach k’a’anan u ma’anal yéetel u k’a’abéetkunsa’al tumen kaaj tuláakal u jejeláasil ba’alo’ob ku beeta’al te’e lu’uma’”, tu ts’ook a’alaj. 
Xak'alutskíinsa'an tumen: Sasil Sánchez Chan"
20/05/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Yaan u yantal kúuchil ti’al u túumben meyajta’al u yik’el kaab ti’ maaya lu’um,"Tu maaya lu’umil Quintana Rooe’ yaan u beeta’al jump’éel túumben kúuchil tu’ux yaan u béeytal u yutsil meyajta’al kaab ti’al máaxo’ob beetik le meyajila’, beey úuchik u ya’alik Rafael Pantoja Sánchez, máax jo’olbesik Universidad Intercultural Maya (Uimqroo).
Tu ya’alaj le meyaja’, ti’ kun beetbil tu méek’tankaajil José María Morelos, tumen Uimqroo, yéetel taak’in ku ts’a’abal tumen u jala’achil le nojlu’uma’. Tukulta’an u ts’o’okol ti’al u ts’ookbal u ja’abil 2021: “Béeychaj u ts’a’abal 35 miyoonesil pesos tumen le nojlu’umo’, ikil ts’a’ab meyaj FAM (Fondo de Aportaciones Múltiples) 2021, tu’ux ku k’u’ubul u jejeláasil nu’ukul meyaj. Ya’ab ba’ax kun tóop’ol yéetel le meyaja’, jumpáay ba’al xan kaambal kéen u beet ajka’ansajo’ob yéetel xoknáalo’ob”.
Ti’al Pantoja Sáncheze’, le kúuchila’ yaan u mu’uk’ankúunsik xaak’al ku beeta’al tumen ajka’ansajo’ob yéetel tumen xoknáalo’ob, u kaambalo’obe’ yaan u náachtal yéetel yaan u kóojol tak tu kaajilo’ob le baantaa’, tumen tukulta’an xan u táakbesa’al kabnáalo’obi’”.
“Le kúuchil kun beetbila’ ts’o’ok u jach péeksik u yóol máak tumen chéen leti’ jach nojoch kun yantal tu petenil Yucatán”, tu tsikbaltaj.
Xka’ansaj Aurora Xolalpa, máax patjo’olt le meyaja’, tu tsolaj le túumben kúuchila’ tukulta’al yéetel u yóol kaaj, ts’o’okole’ tu ya’alaj xane’ jela’an ti’ le uláak’ kúuchil xaak’alo’ob ts’o’ok u beetchajal tu noj lu’umil México.  
“Kex jaaj yaan ba’al u yil yéetel u meyajil xaak’ale’, le kúuchil je’ela’ yaan u jach meyajtik túumben nu’ukulo’ob yéetel uláak’ ba’alo’ob, je’el bix le k’ajóolta’an beey ciencia con incidencia, tumen le je’ela’ jump’éel ba’al mantats’ u beeta’al Uimqroo, ba’ale’ ma’ chuka’anto’on ka’ach u nu’ukulil mix u sientifikóo ba’alil ti’al u páajtal u beeta’al wey baantae’”, tu ya’alaj.  
Tu ya’alaje’, táan u kaxta’al ka nu’up’uk meyaj ku beeta’al te’e baantaa’ tumen, kex leti’e’ najilxook máax kéen u meyajte’, táan u kaxtik u núup’ul meyaj yéetel uláak’ mola’ayo’ob ti’ u péetlu’umil Yucatán, tumen u tuukulile’ ma’ chéen leti’ u tóoch’ta’al le najilxooko’, u k’áato’ob xan ka yanak u yutsil ti’ kaaj”.  
Ichil uláak’ ba’alo’ob tu ya’alaje’, tu lu’umil Méxicoe’ ku beeta’al óoli’ 6 mil u tóoneladasil kaab lalaj ja’ab, ts’o’okole’ óoli’ u chúumukile’ ti’ ku beeta’al tu péetlu’umil Yucatán.  
Tu lu’umil Quintana Roo, u méek’tankaajilo’ob José María Morelos, Felipe Carrillo Puerto yéetel ichil u kaajil Tulum beyxan Bacalare’, suuk u meyajta’al kaab yéetel ku tséenta’al xunáan kaab.
Meyaje’ yaan u ts’aatáantik ba’alo’ob je’el bix u ch’i’ibal u yik’el kaab yéetel bix u yóolo’ob, bix yanik le ma’atech u chi’ibalo’obo’ yéetel beyka’aj wa bix yanik kaab ku ts’áako’ob, beyxan bix je’el u ma’alo’obkúunsa’al meyaj ku beeta’al ti’al u páajtal u yantal kaab, je’el bix xan u kanik máak u ts’ak k’oja’anil ku yantal te’e jobono’obo’, meyajo’ob ti’al u kaláanta’alo’ob, ichil uláak’ ba’alo’ob. Yaan u méek’tantik múuch’kabilo’ob meyajtik kaab, kúuchilo’ob tu’ux ku yúuchul kaambal, mola’ayo’ob yéetel uláak’ táanxelkajil múuch’o’ob.  
U ts’ook ba’ax ku kaxta’al yéetel le xaak’alilo’oba’, leti’ u páajtal u yantal u muuk’ ti’al u páajtal u káajal u k’éexel jayp’éel ba’alo’ob, “u páajtal u su’utul ti’ kaaj le ba’ax kun kaxtbilo’, u béeytal u ts’a’abal u yojéelt ti’ kabnáalo’obe’ ba’ax je’el u páajtal u beeta’al ti’al u ma’alo’obkúunsa’al meyaj ku beeta’al, ti’al ma’ u yantal u k’a’abéetkunsiko’ob kiimikóos ka u beet u kíimil le ba’alche’obo’, beyxan ti’al u yantal ba’alo’ob ma’ u loobiltik mixba’al”.
Ba’ale’, tu p’ataj je’el ba’axak tuukulil kaxtik u tse’elel úuchben meyaj suuk u beeta’al tumen u kabnáalilo’ob le lu’uma’.
Beyxan yaan u tuukulil u suuto’ob tsikbal yéetel le kaajo’, tumen yaan u kaxta’al ka náats’ak kabnáalo’ob ti’ le kúuchila’, ti’al u kaxta’al ba’ax je’el u páajtal u beetiko’ob yéetel talamo’ob ku máansiko’ob kéen jo’op’ok u meyajo’ob; ajxak’al xooko’obe’ yaan u máan u yil yik’el kaab yaan, ti’al u ch’a’akti’ob ba’al u xak’alto’ob, chéen ba’axe’ leti’ob kun beetik, ma’ táan u yantal u túuxtiko’ob táanxel péetlu’umo’ob ti’al u beeta’al, je’el bix u beeta’al walkila’, tumen te’e Uimqroo kun xak’altbilo’, ti’ kun páajtal u yojéelta’ab bix yanik ba’al yéetel ba’ax je’el u páajtal u beeta’al ti’al u yutskíinsa’al. 
Xolalpa tu tsolaj le kúuchila’ yaan u yáantik kabnáalo’ob, ti’al u páajtal u yantal u séertifikaadoil ba’ax ku meyajtiko’ob, tumen beyo’ yaan u yila’al ka yanak ju’un jets’a’an unaj u yantalti’ob tumen u a’almajt’aanil México.
Kabáanlo’obe’ (le ts’o’ok u nojoch máaktalo’obe’) u kanmajo’ob meyaj ich kaaj, ich k’áax, ts’o’okole’ jump’éel ba’al úuch jo’op’ok u beeta’al, ba’ale’ ti’ xan yaan le táankelem máako’ob táant u jóok’olo’ob ti’ u najilo’ob xook yéetel uláak’ kaambal mola’ayo’ob te’e baantaa’, máaxo’ob u kanmajo’ob túumben nu’ukbesajo’ob meyaj ti’al u yantal kaab”, tu ya’alaj.
Yóok’lale’, tu ya’alaj u tuukulil le kúuchila’, leti’ u tóoch’tik yéetel u kaláantik le bix suuka’an u yúuchul meyaj te’ela’, ba’ale’ beyxan u táakmuk’ta’al le túumben nu’ukbesajo’ob kana’an tumen táankelemo’ob.  
Xak'alutskíinsa'an tumen: Sasil Sánchez Chan"
24/05/2021,Itzel Chan,Sasil Sánchez Chan,"Mérida, Yucatán",Yucatán yéetel Kaanpeche’ ti’ yaano’ob ichil u lajunp’éel péetlu’umo’ob tu’ux yaan kaajo’ob p’ata’an paachili’,"Ichil tuláakal u noj lu’umil Méxicoe’, Yucatáne’ ti’ yaan tu lajun kúuchil ichil le lu’umo’ob tu’ux jach ya’ab u kaajil p’ata’an paachil wa ku ke’etel yéetel u kaxtal uláak’o’obi’, yéetel u lu’umil Kaanpeche’ ti’ yaan tu bolon kúuchilil, beey úuchik u ts’a’abal k’ajóoltbil tumen Consejo Nacional de Evaluación de la Política de Desarrollo Social (Coneval). 
Ichil u ts’íibil Índice de Rezago Social 2020 (IRS), jts’a’ab k’ajóoltbile’, yaan kaajo’ob ichil le nojlu’uma’ tu’ux jach najmal u je’ets’el k’a’anan a’almajt’anao’ob ti’al u yutsilo’ob. Le beetik túune’, le yáax lajunp’éel péetlu’umo’ob tu’ux unaj u séeb beeta’al wa ba’axe’, leti’ le je’elo’oba’: Chiapas, Oaxaca, Guerrero, Veracruz, Puebla, Michoacán, Hidalgo, San Luis Potosí, Campeche yéetel Yucatán, tumen te’elo’oba’, óostsilil ku máansik kaaje’, chúumuk yaan ti’al ka jach píitmáanak. 
 
 
Ti’al túun u béeytal u je’ets’el ba’ax kúuchilil yaan lalaj péetlu’umo’obe’, yanchaj u yila’al ba’alo’ob je’el bix u kaajil máaxo’ob yaan 15 u ja’abil wa maanal ti’, ts’o’okole’ ma’ u yojelo’ob xooki’; máaxo’ob yaan u ja’abil ichil 6 taj 14, ts’o’okole’ ma’atech u bino’ob xook; beyxan máaxo’ob ma’ táan u kaambalo’ob ti’ u jaatsil media superior.  
Uláak’ ba’al xak’alta’abe’, leti’e’ bix yanik najo’ob, wa yaan u piisoil chéen de lu’um, beyxan wa mina’an tu’ux u bin máak ta’ yéetel wiix, le tu’ux ma’ k’ujsa’an uk’be’en ja’i’, tu’ux mina’an sáasili’, yéetel máax mina’an nu’ukulo’ob je’el bix láabadoráa yéetel réefrijeradoor.  
Ts’o’okole’, xak’alta’ab xan ti’ lalaj péetlu’umo’obe’, tu’ux mina’an u kúuchil toj óolal ti’al u bin máaki’.
Beey túuno’, tu péetlu’umil Yucatáne’,  chéen Quintana Rooe’ óol chan ma’alo’ob yanik, tumen ti’ yaan tu 19 kúuchil ichil tuláakal u péetlu’umilo’ob México, ts’o’okole’ kaabal yanik u xookil kaajo’ob p’ata’ano’ob paachil.
Tu lu’umil Yucatáne’, chíikpaj kaajo’ob p’ata’ano’ob paachile’ leti’ le je’elo’oba’: Baca, Conkal, Chicxulub Pueblo, Dzemul, Ixil, Kanasín, Mérida, Progreso, San Felipe, Telchac Pueblo, Telchac Puerto, Tixkokob, Umán yéetel Yaxkukul.
Conevale’, tu ya’alaj IRSe’ ma’ u p’iisil óotsilili’, tumen ma’ táan u táakbesa’al tuláakal ba’ax unaj u xo’okol u ti’al u je’ets’el wa yaan óotsilil, je’el bix u ya’alik u a’almajt’aanil Ley General de Desarrollo Social. Chéen ba’axe’ yéetel p’iisil beeta’ane’, ku páajtal u yojéelta’al bix yanik lalaj kaaj.
Yéetel ba’ax chíikpaj ti’ IRS ti’ u ja’abil 2020, ku yojéelta’al bix yanik junk’aaj ja’ab ti’ ba’ax yaan u yil yéetel u p’a’atal paachil kaajo’ob, tu lu’umil México. Conevale’ u ts’áamaj k’ajóoltbil IRS ti’ u ja’abilo’ob 2000, 2005, 2010 yéetel 2015. 
Ba’ax chíikbesa’ab tu ja’abil 2000, 2010 yéetel 2020e’ ti’ jóok’sa’ab ti’ xookil beeta’ab tumen Inegi.
Xak'alutskíinsa'an tumen: Sasil Sánchez Chan"
24/05/2021,Jairo Magaña,Sasil Sánchez Chan,San Francisco de Campeche,Seduce’ ku xot’ik nu’ukbesaj jets’a’an ti’al u káajal u suut máak ti’ najilo’ob xook,"Te’e k’iino’oba’, k’a’ayta’ab u suta’al k’aank’anil u boonil Semáforo Epidemiológico Nacional ti’ u lu’umil Kaanpech. Secretaría de Educación (Seduc) tu k’i’itbesaj jump’éel k’uben t’aan beeta’ab tumen máax jo’olbesik le mola’ayo’, Ricardo Koh Cambranis, tu’ux ku ya’alike’, u bin máak ch’a’a xook te’e najilo’ob xooko’ yaan u ka’a xóot’ol tak kéen a’alak je’el u béeytal u ka’a bin máake’. Le je’ela’ beey a’alabik kun úuchul wa tumen ku yantal u ch’éenel u bin máak tuka’atéen.  
Koh Cambranis tu ya’alaje’, yaan 135 u p’éel najilo’ob xook táan ka’ach u k’amiko’ob xoknáalo’ob yéetel ajkansajo’ob tak le viernes máanik ti’ le kúuchilo’obo’, ba’ale’ ts’o’ok u xot’ik u meyaj ka’ap’éel ti’ le je’elo’obo’. Jump’éele’ tumen yaan u sajbe’entsil yaan máax ti’ tsaayal Covid-19i’ yéetel uláak’ jump’éele’ tumen yaan máax ichil le ajka’ansajo’obo’ yaan ti’. Ka’aj káaj u suut máak te’e najilo’ob xooko’ yaan ka’ach 137 u p’éelal.  
 
 
Le ba’ax táan u yúuchula’ yaan xan u xaankúunsik u beeta’al Consejos Técnicos Educativos (CTE), tumen táan ka’ach u láaj líik’sa’al ba’al ti’al u ssut tuláakal máak te’e najilo’ob xooko’, tumen ts’o’ok maanal jump’éel ja’ab káajak u beeta’al u múuch’tambalilo’ob  CTE ti’ Internet, ti’al beyo’ ma’ u yantal u múuch’ul máak. 
Koh Cambranis tu tsikbaltaje’, yaan u múul meyaj yéetel Secretaría de Salud ti’al u yilko’ob bix u bin ba’al yéetel pak’be’en k’oja’an te’e péetlu’umilo’, beyxan bix u bin u ts’a’abal báakuna ti’ kaaj, tumen walkila’ táan u ts’a’abal ti’ máax yaan u ja’abil ichil 50 tak 59, je’el bix xan ti’ ko’olel yo’omchaja’an ts’o’ok 18 u ja’abil yéetel maanal ti’ bolonp’éel p’isk’iinil k’oja’anchajako’ob.  
Ma’ jets’a’ak wa yaan u táaj xo’o’ot’ol xook wa tumen ka káajak u ka’a piimtal Covid-19i’, te’e k’uben t’aano’ chéen ku je’ets’el ba’ax kun beetbil tak walkila’, ba’ale’  Koh Cambranise’ tu ya’alaje’ táan u páa’tiko’ob ka béeyak u kaláanta’al kaaj yéetel u yila’al ma’ u ka’a ya’abtal k’oja’an.  
Xak'alutskíinsa'an tumen: Sasil Sánchez Chan"
24/05/2021,Afp,Sasil Sánchez Chan,"Goma, Congo",Chokoj ba’al jóok’ ti’ k’áak’il wiitse’ je’el tu yookbal u kaajil Goma,"K’áak’ wiits ku k’aaba’tik Monte Nyiragongo, yaan tu lu’umil Congoe’, wáak’ tak ka’aj jóop’ u jóok’sik chokoj ba’al áalkabnaj tak ka’aj k’uch tu bak’pachil u noj kaajil Goma, tu k’iinil domingo, ba’ale’ noj kaaj, tu’ux yaan kex 2 miyoonesil kajnáalo’obe’, mix ba’al úuch ti’, beye úuchik u ya’alal tumen máax il ba’ax úuchij. 
 
 
Xak'alutskíinsa'an tumen: Sasil Sánchez Chan"
24/05/2021,La Jornada Maya,Sasil Sánchez Chan,"Cancún, Quintana Roo",E’esajil ku péeke’ ts’o’ok u káajal u xíimbaltik u bejil,"Tu uktéenil u beeta’al u cha’anil Rally Maya Méxicoe’, táakbesa’ab 122 u p’éel klaasikóo kiisbuuts’o’ob. Xïimbal kéen u beeto’obe’ yaan u yáalka’abtik mil 200 kiloometro’ob ichil u péetlu’umil Yucatán. Yaan kiis buuts’o’ob ti’ u ja’abil 1904 tak 1980, yéetel yaan u yila’al Kaanoech, Yucatán yéetel Quintana Roo.
Xak'alutskíinsa'an tumen: Sasil Sánchez Chan"
25/05/2021,Efe,Sasil Sánchez Chan,Ciudad de México,Ya’abchaj u k’a’abéetkunsa’al u nu’ukulilo’ob kananil tu lu’umil México,"Te’e nojlu’umila’, ya’abchaj loobilaj ku yantal ichil le ts’ook lajun ja’abo’oba’, le beetik xane’ ya’abchaj u k’áata’al nu’ukulo’ob yéetel u jejeláasil ba’al ti’al u kaláanta’al najo’ob beyxan kúuchilo’ob, yéetel xan u nook’il u kaláantikubáaj máak ti’ u yóol ts’oon. U ya’abile’ úuch tu k’iinil pak’be’en k’oja’an yéetel yéeytambal. Te’e nojlu’uma’ mola’ayo’ob konik u jejeláas nu’ukulil kananile’ ku chíikbesik óoli’ u 2 por siientoil PIB.
 
 
Xak'alutskíinsa'an tumen: Sasil Sánchez Chan"
25/05/2021,Juan Manuel Contreras,Sasil Sánchez Chan,"Mérida, Yucatán","Friki miatsii, junjaats kaaj mina’an u xuul yéetel táan u bin u ya’abta’al","Especial: Culturas juveniles
Tu ja’abil 2012, Real Academia Española (RAE) yanchaj u jets’ik ba’ax u k’áat u ya’al friki. Ba’ale’, je’el bix suuk u yúuchul yéetel ba’alo’ob óol talamtako’ob, je’el bix u miatsil táankelemo’obe’, ma’ táan u chúukpajal le ba’ax ku ya’alal tu yóok’lalo’, beey tu ya’alaj x xaak’al xook Nadiezhda Camacho Quiroz, máax u beetmaj ti’ u ts’ook xaak’alilo’obe’ -ti’al máaestria yéetel dóoktoradoe’- meyajo’ob tu yóok’lal frikio’ob yaan ti’ lalaj kaajo’ob ti’ u nojlu’umil México.
Ikil u máan u K’iinil U K’iimbesa’al Friki máako’ob lalaj 25 ti’ mayoe’, k’a’ajsa’abe’ RAE ku ya’alike’ le màaxo’ob beyo’obo’ chéen leti’e’ ku jach táaj k’ubik u yóolo’ob ti’ ba’ax jach táaj uts ttu yicho’obi’; ba’ale’ tu sáasilkunsaje’ ma’ chéen je’el ba’axak ba’alili’ -ma’ futbol mix janali’- leti’e’ máaxo’ob uts tu yich anime yéetel japones maanga; tumen yéetele’ ku káajal u chíikpajal uláak’ ba’alo’ob.  
“Miatsil kuxa’an”, beey tu ya’alaj Nadiezhda, máax tu ya’alaje’, friki miatsile’ tu beetaj u túumbekunsikubáaj xan, ikil táan u bin u yantal uláak’ tuukulo’obi’. Beey úuchik u káajal u máan u xak’alt koreeano wa chino maangáa; cosplay, cha’ano’ob, u áanalte’ilo’ob ciencia ficción wa fantasía heroica; horror, comics -estadounidenseilo’ob- yéetel videojuegos.
“Ya’abach máak ku táakpajal ti’ le ba’alo’oba’; ts’o’okole’ ti’ táaka’an xan otakus. Ts’o’okole’ ti’ yaan xan tak máax chéen uts tu yich”, beey tu ya’alaj Camacho Quiroz, máax ma’ úuch ku ts’áak u k’ajóolt jump’éel ts’íib yóok’lal le je’ela’, tu kúuchil Centro Internacional de Investigación de Estudios Japoneses Nichibunken, ti’ u lu’umil Japón.
Ichil máaxo’ob beetik xaak’alilo’obe’ yaan x wo’okinil tumen yaan máax a’alike’ friki kaaje’ ma’ miaatsil táankelemo’obi’, ba’ale’ yaan xan máaxo’ob a’alike’ beyo’, Nadiezhda Camachoe’ ku ya’alike’ ma’ jeets’el u ja’abil máaxo’ob táakano’obi’. Ichil meyaj ts’o’ok u beetike’, leti’e’ u jóok’smaj óoxjaats ti’. Tumen ichil máaxo’ob yéetel meyajnaja’ane’, yaan juntúule’ 65 u ja’abil yéetel u jach táankelemile’ chéen 14.
Tu péetlu’umil Yucatán, je’el bix xan ti’ uláak’o’obe’, friki miatsile’ káaj úuchik u káajal u máansa’al cha’antbil -tu ja’abilo’ob 70e’- yáax aanimes ti’ máaben cha’an. Heidi, Astroboy, La Princesa Caballero; ts’o’ookle’, ti’al u ja’abilo’ob 80e’ máansa’ab Candy Candy, Remi; yéetel ti’al u ja’abilo’ob 90e’ -tu’ux piimchaj u yila’al animacióne’- káaj u cha’anta’al Dragon Ball Z yéetel Caballeros del Zodiaco.
Tu péetlu’umil Yucatáne’, káaj u beeta’al múuch’tambalo’ob tu ja’abil 2001. Ti’ káaj u beeta’al ti’ u kúuchil u yu’uk’ul káafée ku k’aaba’tik Tiempo, úuchik u káajsa’al u beeta’al tumen juntúul ti’ le máaxo’ob patjo’olt ba’ax k’ajóolta’an walkila’ beey Tsunami. Te’e k’inako’obe’ chéen 200 u túul máak táakpaji’.  
“Úuchik u káajal u beeta’al múuch’tambalo’obe’, jóok’ ka’a jaats ti’, Tsunami yéetel Senka, suukchaj u beeta’al ka’atéen ichil junja’ab, ba’ale’ yóok’lal pak’be’en k’oja’ane’ ch’éen u beeta’al”, tu yaj óoltaj.
Ka tu beetaj u teesisil maestria Nadiezhda Camachoe’, mina’an ba’ax k’ajóolta’an beey Plaza de la Tecnología; ba’ale’ ku ya’alike’ u yantale’ yanchaj ba’al u yil yéetel friki miatsil. Yáaxe’, yanchaj Frikiplaza en la Ciudad de México (CDMX), kúuchil jach k’a’ananchaj ti’al u much’ikubáaj frikio’ob; le beetike’ ti’ jayp’éel péetlu’umo’obe’ káaj xan u beeta’ali’.
“Yanchaj tu’uxe’, tak u k’aaba’ máata’abij, je’el bix úuch yéetel Plaza de la Tecnología ti’ u noj kaajil Jo’, tumen tu yóoxt’o’olil kúuchile’ pata’ab u k’aaba’ beey Frikiplaza. Ma’li’ yanak pak’be’en k’oja’ane’, suuk u múuch’ul máak ka’achili’, tumen mina’an sajbe’entsili’”, tu ya’alaj. Walkila’, Frikiplazae’ júubij.  
Beyxan, tu tsolaje’, u jóok’sa’al u yoochel ba’al ti’al konbile’ ts’o’ok u jach táaj k’a’anantal te’e nojlu’uma’, tumen ku ko’onol ba’alo’ob ma’ jach ko’ojta’aki’, le beetike’ yaan máako’ob ku páajtal u yoksikubáaj ti’ le miatsila’, je’el tu’uxak bin yanake’.
U na’atal jach bix friki miatsile’, ku ya’alik x xak’al xook, jump’éel ba’al talam, tumen yaan máaxe’ ku chíimpoltikubáaj yéetel le k’aaba’ je’elo’, ba’ale’ yaan xan uláak’o’obe’ ma’atech. Yaane’ ku ya’aliko’ob otakuo’ob, ba’ale’ friki tuukulile’ ku jóolméek’tik tuláakal máaxo’ob jach uts tu yich je’el ba’axak yaan u yil yéetel.
Ichil xaak’al tu beetaj tu ja’abil 2013, x ka’ansaj Camachoe’ tu yilaj táan u káajal u tóop’ol tuka’atéen; ba’ale’ u jaajile’, mix juntéen ch’éeneki’ -tumen láayli’ beyo’-, yóok’ol le miatsila’ eets’el jela’an tuukulo’ob, ts’o’okole’ sajbe’entsil u seen a’alal ba’al ti’ob wa u beeta’al ti’ob bullying.
Ti’ xaak’alo’ob u beetmaj, Nadiezhda Camachoe’ u yilmaj jump’éel ba’al k’a’anan ti’al le miatsila’, tumen tu lu’umil México -tu’ux táaka’an Yucatán yéetel Jo’e’- jach táaj “yanchaj u yuumili’”, tumen yaan ba’alo’ob óoli’ juntakáalili’ bix u yantal; ma’ beey u yúuchul ti’ uláak’ lu’umo’ob je’el bix Estados Unidos wa Europa.
Camacho Quiroze’ tu k’a’ajsaje’ u k’iinil Día del Orgullo Frikie’ suuk u k’iimbesa’al CDMX; tu’ux ku jach táaj múuch’ul máaxo’ob uts tu yich le miatsila’. Káaj u beeta’al úuchik u ts’a’abal k’ajóoltbil Star Wars tu ja’abil 1977. Tu lu’umil Yucatáne’ ma’ ya’ab friikio’ob u yojelo’ob ku máan le k’iina’. 
 
Xak'alutskíinsa'an tumen: Sasil Sánchez Chan"
26/05/2021,Rosario Ruiz Canduriz,Sasil Sánchez Chan,"Playa del Carmen, Quintana Roo","Máaxo’ob pak’ik limón tu péetlu’umil Yucatáne’, ku k’áatiko’ob ka bo’otak u koonolo’ob je’el bix unaje’","Yéetel u hashtagil #YoNoCortoLimón beyxan #PrecioJustoLimón máaxo’ob pak’ik le su’uts’ ba’ala’ tu nojol-lak’inil México, le yano’ob tu péetlu’umil Yucatáne’, tu much’ajubáajo’ob le lunes 24 ti’ mayoa’, ti’al u k’a’aytiko’ob péektsil táan u beetiko’ob, ti’al ma’ u jocha’al limón ti’ jump’éel p’iis k’iinil tumen ma’ táan u bo’ota’al ti’ob je’el bix unaje’.  
Joseph Valadez, juntúul kolnáal ti’ u kaajil José María Morelos, Quintana Roo,  tu tsolaj te’e baantao’ suuk u pa’ak’al chak bojonja’, ix’im yéetel limón persa, ti’ le je’ela’ maanal 300 eektareas yaan ti’ob ti’al u pak’ko’obi’. 
 
 
“Ti’al u yóoxp’éel péetlu’umilo’ob u petenil Yucatáne’ u meyajta’al u paak’alil limonee’ ku ts’áak jets’óol ti’ bix u beeta’al u suut taak’ini’, tumen ma’alob u bin ti’ kolnáalo’ob meyajtik, ba’ale’ beyxan ti’ kaaj, tumen yaan taak’in ku tuut tumen”, tu ya’alaj. 
Tu péetlu’umil Yucatán ku pak’a’al u ya’abil le limóno’. Tu méek’tajkaajil Oxkutzcabe’ “u tajan ya’abil ektaareasil yaan, u koolil le péetlu’umo’, ti’ ku yantal kex u 70 wa u 80% ti’ tuláakal le ku ko’onol te’e péetlu’uma’, ku taal xan u mano’ob tak Morelos. Je’el ba’axak k’iinil ka’aj xi’ikech Oxkutzcabe’ yaan a kaxtik limón te’elo’, wa oom, wa je’el ba’axak ich che’i’... ti’ ku yantal ba’al ti’al u t’o’oxlajal ti’ uláak’ tu’uxo’ob, ba’ale’ ts’o’ok xan u yilko’ob u chan jela’anil tumen u tojole’ ku je’ets’el tumen éempakadoras”.  
Bulja’ab u k’éexel u tojol limón, u jach p’íitil u bo’ota’ale’ ti’ yaan ichil 50 tak 80 pesos u wakáalil, yéetel u jach ko’ojile’ je’el u bo’ota’al tak 600 pesos. 16 kilos ku chukik jump’éel reeja wa wakáal. “Ba’ax beetik u yantal xwo’okinile’, leti’ u jáanjan éemel u tojol, ma’ jujump’íitil u yúuchuli’; ma’ je’el bix kéen ko’ojchajaki’, tumen lelo’ xaan u yúuchul”, tu ya’alaj kolnáal.
Tu ya’alaje’, máaxo’ob manik limón ti’al u jeel koniko’obe’, ku ya’aliko’ob ts’o’ok u yéemel u tojol, “kolnáalo’obe’, ti’al u koonolo’ob yéetel ti’al ma’ u p’áatal k’astal ti’obe’ ku yantal u ch’a’ako’ob le bix u bo’otalo’, óoli’ tu k’ab le ku maan p’aatalo’ob”. 
Ba’ale’ letio’obe’ ts’o’ok u yilko’ob ti’ koonol ku beeta’al tu lu’umil México yéetel uláak’ táanxel lu’umo’obe’ ma’ éemek u tojoli’, le beetik táan u k’áatiko’ob ka bo’ota’ak je’el bix unaje’. Tu lu’umil Quitana Rooe’, yaan tu’uxe’, u kiiloil limón persae’ ku bo’ota’al 46 wa 47 pesos ti’ súupermerkaados; “wa ma’ táan u yéemel u tojole’, ma’ táan k na’atik ba’axten ma’ táan u ma’anal je’el bix unaje’, je’el u tukultik máak ma’ ko’oj u ko’onol ti’ kaaji’, ba’ale’ ma’ xan beyi’”.  
“Ma’ táan u chi’ichnaktalo’ob kex táan u yilko’ob táan u beetiko’ob k’aas ti’ meyaj ku beeta’al tumen u kolnáalilo’ob u péetlu’umil Yucatán”, tu ya’alaj; beyxan tu tsikbaltaje’ jump’éel p’iis k’iinil ma’ táan u bin t’okbil limón, tak kéen u béeykuns u jets’o’ob ka bo’ota’ak 200 pesos u jach p’íitil. Beyxan u tojol féertilizantese’ ts’o’ok u ko’ojtal ichil 600 tak 900 pesos, le beetik ts’o’ok u yantal u k’a’abéetkunsiko’ob uláak’ ba’alo’ob je’el bix gallinaza yéetel polinaza, tumen maaas ma’ ko’oji’, ba’ale’ óol talam u kaxta’al.
Xak'alutskíinsa'an tumen: Sasil Sánchez Chan"
26/05/2021,Jairo Magaña,Sasil Sánchez Chan,San Francisco de Campeche,"Celia Madero Chan, u túumben máasewal x jala’achil Kaanpech","Tu noj lu’umil Kaanpeche’ yaan túumben máasewal x jala’ach: Celia Madero Chan, máax ti’ k’uba’ab bastón de mando tumen Candelaria Lázaro Lázaro, u nojoch jala’achil u nojlu’umil México. Te’e súutuko’, Lázaro Lázaroe’ tu ya’alaje’ táan u ka’ansaa’al máak ti’al beyo’ tu paachil k’iine’ u páajtal u yoksikubáajo’ob ti’ poliitikáa, kex tumen walkila’ ma’ táan u jach náats’alo’obi’.  
Tu súutukil u t’aane’, Madero Chane’ tu ch’a’achibtaj u k’a’abéetil yaan ti’ u máasewal kaajilo’ob le Petenila’, ma’ chéen ti’ Kaanpechi’, ti’al u yantal ba’al ti’al u tséentikubáajo’ob, ti’al u meyajtiko’ob u janabe’enbalo’obi’ yéetel ti’al u páajtal u koniko’ob táanxel tu’ux ba’ax ku beetiko’ob, tumen beyo’ je’el u yutsil kuxtalo’obe’.
 
 
Tu ya’alaje’ jaaj úuchik u p’íitkusa’al taak’in ti’al u yúuchul meyaj, yéetel máasewalo’ob bine’ suuk u meyajo’ob kex ma’ ya’ab ba’al yaan u ti’alo’obi’, tumen k’áaxe’ ku ts’áak ba’ax k’a’abéet ti’ob; chéen ba’axe’ ku p’áatalo’ob paachil tumen mina’an tu’ux u koniko’ob ba’ax ku beetiko’ob, yéetel tumen ma’ táan u chúukpajal ba’ax k’a’abéet ti’ob ti’al u kuxtalo’ob, je’el bix toj óolal yéetel kaambal, ichil uláak’ ba’alo’ob.
Lázaro Lázaro tu ya’alaje’ jujump’íitil kéen káajak u yantal u yuumil ti’al u ts’a’abal u kuucho’ob ich politiikáa, ti’al u kanik u ba’ateto’ob, tumen ts’o’ok u máan k’iin baale’ mix máak meyajnajak jach tu jaajil tu yóok’lal u máasewal kaajilo’ob México, tumen ku tukultik nu’ukbesajo’ob yaan walkila’, je’el bix áantajo’ob yéetel uláak’ ba’alo’obe’, chéen ku ts’a’abal ti’al u óol je’ets’el kaajo’ob, ma’ ti’al u páajtal u xíimbalo’obi’.  
Tu ya’alaje’, leti’obe’ ma’ táakano’ob ti’ mix jump’éel múuch’kab almejenil, ba’ale’ kéen chúukpajak u yuumile’ yaan u yilko’ob tu’ux no’oja’an u bino’ob meyaj, “ma’ je’el bix múuch’kabilo’ob ku ya’alik máasewalo’ob bin, yaan k meyaj ti’al ka jach yanak máak u yojel ba’ax k’a’abéet ti’ kaaj, ba’ax u k’áat u ya’al máasewal máak ti’ lu’umil México, tumen kex beyka’aj ba’al ts’o’ok u yúuchul ti’ k’ajla’ayile’, óoli’ ku taal u chíikpajale’ to’on u jela’anilo’oni’”, tu ts’ook a’alaj.
Xak'alutskíinsa'an tumen: Sasil Sánchez Chan"
27/05/2021,Itzel Chan,Sasil Sánchez Chan,"Mérida, Yucatán",Chi'ichnakil tumen Segey ma’ táan u ts’áak ba’ax k’a’abéet ti’al u suut máak ti’ najilo’ob xook: ajka’ambesajo’ob,"Óoli’ táan u bin u náats’al u k’iinil kéen yanak u suut máak kaambal ti’ najilo’ob xooke’, ba’ale’ ajka’ansajo’obe’ chi’ichnako’ob yóok’lal jump’éel ba’al: ka ts’a’abak ti’ob tumen Secretaría de Educación del Estado (Segey) ba’ax k’a’abéet ti’ob ti’al ma’ u yantal mix jump’éel máak ka tsa’ayak ti’ Covid-19; u k’áato’ob ka yanak gel antibacterial yéetel jáabon ti’al u páajtal u p’áatal mantats’ p’oobolil le kúuchilo’obo’.  
J ka’ansaj Enrique Cetina, máax beetik u supervisoril zona 039, tu’ux méek’t’anta’an u kamp’éel najilo’ob xook preescolar yéetel ukp’éel primarias ti’ u kaajil Chichimila’ yéetel Saki’e’, tu ya’alaje’ u jach táaj k’a’anan ba’ax ku k’áatiko’ob ti’ u jo’olpóopilo’ob kaambale’, leti’ ka ts’a’abak ti’ob u nu’ukulil ti’al u cho’obol ba’al mantats’, tumen beyo’ ku chan éensa’al u sajbe’entsil u pa’ak’al Covid-19.
 
 
U ajka’ansajilo’ob máasewal najilo’ob xooke’ ku tukultiko’obe’ ma’ jach talam ka suunak máak xook te’e kúuchilo’obo’, tumen ka káaj pak’be’en k’oja’ane’, yanchaj jaytúul ti’ leti’obe’ tu much’ajubáajo’ob yéetel u xoknáalo’ob tumen mina’an uláak’ bix u t’aan yéetelo’obi’, mina’an Internet wa mix máaben cha’an wa raadio, le beetik ma’ táan u meyaj ti’ob u nu’ukbesajil ‘Aprende en casa’.
“Yaan tu’uxe’, paalale’ ts’o’ok u suuktal ti’ u beetik ba’ax jets’a’an ti’al u kaláanta’al u toj óolalo’ob, u yojelo’ob ma’ unaj u múuch’talo’obi’, u ts’áak u pixchi’ob, u ts’áako’ob gel antibacterial yéetel u mantats’ p’o’ok u k’abo’ob, tumen tuláakal le ba’alo’oba’ ma’ ch’éenek u beeta’ali’. Ko’ox a’alike’, ma’ jach táaj talam u káajal u suut máak te’e najilo’ob xooko’. Ba’ax chi’ichnakkúunsiko’one’, leti’ ka k’uchuk to’on ba’ax k’a’abéet ti’al k meyaj”, beey tu ya’alaj j ka’ansaj.
Kex tumen ti’al u taal u ts’o’okbal le ja’ab máaniko’, mola’aye’ tu láaj t’oxaj le nu’ukulo’oba’ ti’ le najilo’ob xooko’, j ka’ansaje’ ku ya’alike’ kéen k’uchuk u k’iinil u suut máak te’e xooko’ ts’o’ok wal u xu’upul ba’ax ts’a’ab ti’obi’.
J ka’ansaj Cetinae’ tu ya’alaj xane’, te’e k’iino’oba’ ma’ili’ suunak máak tu kúuchilo’ob xooko’ yaan u jach ilko’ob máakalmáak xoknáalilo’ob p’aatalo’ob paachil te’e kaambalo’. “Ts’o’ok u káajal k-ilik ba’ax nu’ukbesajo’ob yaan k beetik ti’al u páajtal k nats’iko’ob yéetel le uláak’o’obo’, tumen beyo’ kéen suunako’one’, ma’ u yu’ubal wa jach náach p’aatalilo’obi’”, tu ya’alaj.  
Ichil ba’ax ts’a’aban k’ajóoltbil tumen Segeye’, ojéela’an maanal ti’ mil 400 u túul aj ka’ansajo’ob ti’ máasewal najilo’ob xook.
Xak'alutskíinsa'an tumen: Sasil Sánchez Chan"
27/05/2021,Juan Carlos Pérez Villa,Sasil Sánchez Chan,"Mérida, Yucatán",Táanilchaja’an Renán Barrera ichil máax ti’ tukulta’an u ts’áak u yéeyajil kaaj,"Máax beetik u ajbáaxal kuchnáal ti’al u jo’olpóopil u kaajil Jo’, ti’ u almejenil múuch’kab Partido Acción Nacional (PAN), Renán Barrera Concha, táanilchaja’an ichil máax ti’ tukulta’an u ts’a’abal yéeyajil tumen kaaj: 33 por siientoil ti’ kajnáalo’obe’ tu ya’alajo’ob je’el u ts’áak u yéeyajil ti’; 20.6 siientoile’ ti’al Jorge Carlos Ramírez Marín, máax ku báaxal ich Partido Revolucionario Institucional (PRI) nup’a’an xan yéetel Partido de la Revolución Democrática (PRD), yéetel u 14.9 por siientoile’ ti’al Verónica Camino Farjat, u x báaxalil Movimiento Regeneración Nacional (Morena), Partido del Trabajo (PT), yéetel Partido Verde Ecologista de México (PVEM).
Le óoxtúul aj báaxal kuucho’oba’ ku much’iko’ob u 68.5 por siientoil yéeyaj unaj u yantal; ka’alikil u 18.1 por siientoilo’, ma’ jets’a’an máax ti’ kun ts’áabili’, beey úuchik u chíikpajal ti’ k’áatchi’-xook beeta’ab tumen Poll Position úuchik u k’ubéenta’al ti’ tumen La Jornada Maya, ichil 22 tak 24 ti’ mayo máanika’.
 
 
K’áatchi’-xooke’ beeta’ab ti’ 400 u túul máak, máax ti’ob ts’o’ok 18 u ja’abil yéetel kaja’ano'ob Jo’. 
Ichil máax jach k’ajóolta’an tumen kaaje’, a'alabe’ u 99 por siientoil u k’ajóol máax Barrera Concha; 94.8 por siientoile’ tu ya’alaj u yojel máax Ramírez Marín, 58.1 por siientoile’ máax Camino Farjat, yéetel 46.7 por siientoe’ máax Víctor Cervera Hernández.
Ka’aj k’áatchibta’ab: Ba’ax ka tukultik yóok’lal… u t’aanil “utse’” yéeya’ab tumen 41.7 por siientoil tu fáavor Renán Barrera, ka’alikil 24.3e’ yéeya’ab ti’al Carlos Marín, yéetel u nuebéeil por siientoile’ ti’al Verónica Camino. Cervera Hernández jp’áat yéetel 5.4 por siientoil. 
Ka’anal úuchik u chíikpajal u xookil máax chíimpoltik meyaj ku beeta’al tumen u yóox jaats meyajil jala’ach: 70 por siientoe’ tu chíimpoltaj u meyaj u jala’achil u lu’umil Yucatán, Mauricio Vila Dosal; 51.6 por siientoe’ ti’al u jala’achil México, Andrés Manuel López Obrador, yéetel 46.5 por siientoe’ ti’al Renán Barrera.
Xak'alutskíinsa'an tumen: Sasil Sánchez Chan"
27/05/2021,Reuters,Sasil Sánchez Chan,"Moscú, Rusia",Rusiae’ ku káajsik u ts’áak u báakunail Covid-19 ti’ ba’alche’ob,"Ti’ jayp’éel u kaajilo’ob le noj lu’umo’ ts’o’ok u káajal u ts’aatáanta’al ba’alche’ob ti’al ma’ pa’ak’al ti’ob Covid-19; ti’ ku ts’a’abal ti’ u kúuchilo’ob ts’akyaj ba’alche’ob, tumen le noj lu’umo’ tu ya’alaje’, tu winalil marzo ka’aj yáax chíikpaj, ti’ yóok’ol kaab, u ts’a’abal u yáax báakunail ti’ juntúul ba’alche’, úuchik u yila’al ku beetik uts ti’ peek’, miis, ooch yéetel visones. 
 
Xak'alutskíinsa'an tumen: Sasil Sánchez Chan"
27/05/2021,Afp,Sasil Sánchez Chan,"París, Francia",Yáax ko’olel kéen u jo’olbes u kúuchil e’esajil Louvre,"Máax jo’olbesik u kúuchil Osray ti’ u nojkaajil París, Laurence des Carse’, yaan u p’áatal tu jeel Jean-Luc Martínez, tu táan jump’éel u asab k’a’anan kúuchil e’esajil yaan yóok’ol kaab, ts’o’okole’ yéetel le je’ela’, ku p’áatal beey u yáax ko’olelil kéen u jo’olbesej. Yaan u káajal u meyaj tu yáax k’iinil septiembre.
 
 
U p’a’atal meyaj te’elo’ jets’a’ab tumen u páalasioil Elíseo úuchik u t’aan ti’ u raadioil France Inter.
Xak'alutskíinsa'an tumen: Sasil Sánchez Chan"
28/05/2021,Abraham Bote Tun,Sasil Sánchez Chan,"Mérida, Yucatán","Profepae’ ku xot’ik u meyaj kamp’éel u graanjail u tséenta’al k’éek’en, tu péetlu’umil Yucatán","Ikil ts’aatáanta’ab takpool beeta’ab tumen múuch’kabilo’ob mixba’al yaan u yil yéetel jala’ache’, bayxan tumen u máakilo’ob 21 u p’éel u maaya kaajilo’ob Yucatán, Kaanpech yéetel Quintana Rooe’, Procuraduría Federal de Protección al Ambiente (Profepa) tu xot’aj jo’oljeak kamp’éel u kúuchil tu’ux tséenta’al k’éek’eno’ob tu lu’umil Yucatán; ti’ yano’ob tu méek’tankaajil Maxcanú, Kinchil, Opichén yéetel Jo’.
Ichil ba’ax k’a’ayta’ab tumen mola’ay ku meyaj ti’ u lu’umil Méxicoe’, yanchaj u xot’a’al u meyaj le kúuchilo’oba’ tumen ma’ ts’a’aban ti’ob u páajtalil u meyajo’ob tumen ma’ ojéela’an beyka’aj k’aasik ku beetik ti’ yóok’ol kaab ti’ le péetlu’umila’, ba’ale’ beyxan ti’ le nojlu’uma’; yóok’lal loobilaj ku beeta’al ti’ kuxtal yaan ich k’áax; tumen ma’ xan jts’a’ab k’ajóoltbil tu’ux te’e ku bin éek’ ja’ ku jóok’siko’obo’, yéetel tumen ma’ patal u k’a’abéetkunsiko’ob ba’alo’ob sajbe’entsil ti’al u toj óolal wíinik. 
 
 
“Profepae’ yaan u jets’ik ba’ax k’a’abéet u beeta’al ti’al u ts’aatáantik talamil ku beeta’al ti’ yóok’ol kaab tumen le kúuchilo’oba’, ti’al beyo’ u múul meyaj yéetel Dirección general de Impacto y Riesgo Ambiental, ti’ u mola’ayil Semarnat, ti’al u yilik wa yaan kúuchilo’ob ma’ jets’a’an wa ma’ ojéela’an beyka’aj loobilaj ku beeta’al ti’ yóok’ol kaab, wa táan u k’éexel bix u k’a’abéetkunsa’al lu’um ti’ k’áax tu’ux ma’ jach táaj ka’anali’, tumen unaj u jach xak’alta’al ba’al, ma’ili’ je’ets’ek wa ba’ax ti’al u yúuchul meayji’”, tu ya’alaj.  
Beey túuno’,  j ts’a’ab k’ajóoltbil k’a’aytajil ts’íib beeta’ab tumen Indignación, Greenpeace México, Misioneros A.C., Guardianes de las Semillas y Artículo 19 Oficina para México y Centroamérica, -leti’e’ máaxo’ob péektsilt u beeta’al takpool yéetel maaya kaajo’obe’-, tu ki’imak óoltajo’ob ba’ax jets’a’ab tumen u jala’achil le nojlu’uma’. “Maaya kaajo’ob yéetel múuch’kabilo’ob t beetaj takpoole’, táan k ilike’ k’a’anan le ba’ax jets’a’ab tumen Profepa, tumen jump’éel yáax xáak’ab ti’al u chan ch’éenel u beeta’al oobilaj ti’ yóok’ol kaab tumen u kúuchilo’ob u tséenta’al k’éek’en”, tu ya’alajo’ob.  
Beyxan tu ya’alajo’obe’, k’a’anan u chíimpolta’al ba’ax u k’áat kaaj, tumen le je’elo’ páajtalil jets’a’an u ti’al kaaj; ku káajal u p’ata’al paachil le je’ela’ kéen p’áatak ma’ táan u ya’alal ti’ kaaj u chuka’anil ba’ax kun beetbil, wa ma’ táan u k’áatchi’ibta’al yéetel wa ma’ táan u sáasilkúunsa’al ba’al ti’.
Tu winalil nomviembre ti’ u ja’abil 2020, yanchaj 21 u p’éel maaya kaajo’ob, ti’ u péelu’umil Yucatán, tu beetajo’ob takpool tumen táan u loobilta’al yóok’ol kaab, beyxan tumen ma’ táan u chíimpolta’al u páajtalilo’ob beey máasewal kaajo’obi’. J ts’a’ab k’ajóoltbil tu táan Secretaría de Medio Ambiente y Recursos Naturales (Semarnat); la Procuraduría Federal de Protección al Medio Ambiente (Profepa) yéetel Comisión Nacional del Agua (Conagua).
Xak'alutskíinsa'an tumen: Sasil Sánchez Chan"
28/05/2021,Astrid Sánchez,Sasil Sánchez Chan,Ciudad de México,Xoka’an ts’o’ok u kíinsa’al 34 u túul ajbáaxal kuucho’ob ka’alikil táan u beelankil yéeytambal,"U mola’ayil Etellekt Consultorese’ táan u bin u xokik loobilaj ku beeta’al ti’ máaxo’ob oka’ano’ob ti’ poliitikáa tu lu’umil México. Tak walkila’ ts’o’ok u chíikbesike’, ichil u jatsk’iino’ob ts’o’ok u yáalkab ikil táan u beelankil yéeytambal yaan u yantal te’e ja’ab 2021 yaniko’ona’, ts’o’ok u kíinsa’al 34 u túul aj báaxal kuucho’ob, máaxo’ob táan u kaxtik ka yéeyako’ob, ti’ 16 u p’éel u péetlu’umilo’ob México.
Mola’aye’ táan u beetik u tsool ts’íibil Violencia Política en México 2021, yéetel jujump’íitil u bin u túumbenkunsik je’el bix u bin u yúuchul ba’alo’ob. 
 
 
Úuchik u kíinsa’al Alma Barragán, u x báaxal kuuchil Movimiento Ciudadano ti’al u beetik u jo’olpóopil u nojkaajil Moroleón, Guanajuato, ku náakal 34 u túul máak ts’o’ok u kíinsa’al ka’alikil táan u yantal u péeksajil ti’al u k’a’aytikubáaj aj báaxal kuucho’ob.  
Mola’aye’ tu ya’alaje’, 29 ti’ máax ts’o’ok u kíinsa’ale’ táan ka’ach u báaxal kuucho’ob ti’al u yéeyalo’ob ti’al u p’áatalo’ob meyaj ti’ nojkaaj, je’el bix jo’olpóopil, no’oj k’abil jo’olpóop yéetel síindikaturáa, ti’ le je’elo’obo’ u 90 por siientoile’, u kúulpachil jo’olpóop táan u meyaj te’e kaajo’ob tu’ux táan ka’ach u báaxal kuucho’ob.
Beey túuno’, kantúul ti’ máaxo’ob kíinsa’ano’obe’, táan ka’ach u báaxalo’ob ti’al u beetik u ajpat a’almajt’aano’ob ti’ le péetlu’um tu’ux yano’ob ka’acho’, yéeel tuláakalo’obe’ u kúulpachil tuukul jala’ach yaan walkila’.
Chéen ti’ le  mayoa’, óoxtúul ajbáaxal kuucho’ob kíinsa’abe’, táaka’ano’ob ka’ach ti’ u almejen múuch’kabil Movimiento Ciudadano. Ba’ale’, ts’o’ok u loobilta’am máaxo’ob táaka’an PAN, PRI, Morena, PRD yéetel máaxo’ob ook u báaxal kúucho’ob kex mina’an u múuch’kabilo’obi’. 
Ti’ le 34 u túul máak ts’o’ok u kíinsa’ale’, 27 xiibo’ob yéetel uktúule’ ko’olel. J-úuch ti’ 32 u p’éel u méek’tankaajil ti’ 16 u p’éel péetlu’umo’ob.
Xak'alutskíinsa'an tumen: Sasil Sánchez Chan"
28/05/2021,La Jornada Maya,Sasil Sánchez Chan,"Mérida, Yucatán",U máank’inal áamburguesas,"Ya’abach máake’ jach ki’ u yu’ubik u jaantik áamburguesas; te’e k’iino’oba’ ts’o’ok u ya’abta’al u jejeláasil bix u beeta’al yéetel ba’ax ku ts’a’abal ti’, ma’ chéen u bak’el k’éek’en wa kaax; yaan tu’uxe’ ku beeta’al yéetel u bak’el avestruz, yéetel oom, ichil uláak’ ba’alo’ob. Bejla’e’ táan u k’iimbesa’al le janala’, tumen míin óoli’ leti’e’ asab k’ajóolta’an ti’ tuláakal yóok’ol kaab. 
 
 
Xak'alutskíinsa'an tumen: Sasil Sánchez Chan"
28/05/2021,Miguel Améndola,Sasil Sánchez Chan,"Tulum, Quintana Roo",Kitam,"Kitame’, Pecari tajacu, juntúul ba’alche’ sajbe’entsil yanik u ch’éejel tumen mantats’ u yeelel tu’ux kaja’an, ku máan ts’onbil wa ku k’askúunta’al tu’ux ku yantal tumen ku beeta’al najo’obi’.
 
 
Gonzalo Merediz Alonso, máax jo’olbesik u múuch’kabil Amigos de Sian Ka’an, tu tsolaj ti’ le péetlu’uma’ yaan ka’ap’éel u jejeláasil: de collar (Dicotyles tajacu) yéetel de labios blancos (Tayassu pecari). U ts’ooka’ leti’e’ ts’o’ok u jach p’íittalo’obo’. Suuk u múuch’ yantalo’ob, je’el u yantal tak 300 u túul ichil jumúuch’ile’.
Suuk u yila’alo’ob Sian Ka’an, Quintana Roo; Calakmul, Kaanpech yéetel Balankanché, Yucatán, tumen k’áaxo’ob kaláanta’an, wa ma’e’, bejla’a’ ts’o’ok u ch’éejelo’ob xane’. Ti’ le ba’alche’a’ ku yantal u sakil, óoli’ beey u me’exe’ wa ma’e’ tu bak’pachil u chi’. Je’el u ka’antal tak 55 cm, yéetel u chowakile’ ku yantal ichil 90 tak 139 cm. Juntúul ts’o’ok u chan xuultale’ ku aaltal ichil 25 tak 40 kilos.
Xak'alutskíinsa'an tumen: Sasil Sánchez Chan"
31/05/2021,La Jornada Maya,Sasil Sánchez Chan,"Bogotá, Colombia",Tu jo’oloj jump’éel winal táan líik’saj t’aane’: 60 máak ts’o’ok u kíimil Colombia,"U ya’alik kaaj ma’ ki’imak u yóol yéetel ba’ax ku beeta’al tumen derechistáa jala’achil ti’ sudamericano lu’umil, tu’ux ts’o’ok u ya’abtal máax kíimile’, óoli’ beey táan u ch’a’ak beje’. Te’e oochela’, jaytúul táankelemo’ob ku xokiko’ob péektsilo’ob ka’alikil u líik’sikubáajo’ob ti’al u ka’a líik’sik u t’aano’ob. U yáax t’o’olil ba’atel, tu kaajil Cali.
Xak'alutskíinsa'an tumen: Sasil Sánchez Chan"
01/06/2021,Joana Maldonado,Sasil Sánchez Chan,"Cancún, Quintana Roo","Ta’ak u pool juntúul máak ku sáasilkunsik u beel u yóol wíinik, tumen ku beetik sexual loobilaj; Quintana Roo ku meyaj ka’achij","Xyoutuber Maire Winke’ tu ts’áaj k’ajóoltbil takpool tu ts’áaj yóok’ol Ricardo Ponce, juntúul máak ku sáasilkunsik u beel u yóol wíinik, máax beetik sexual loobilaj yóok’ol máaxo’ob ku táakpajal ti’ “jaatsk’iino’ob ti’al u meyajta’al u yóol wíinik”, tu kaajil Bacalar, Tulum yéetel Cancún. Cha’an tu’ux jts’a’ab k’ajóoltbil le je’ela’, tu ts’áaj u k’aba’taj beey “Caí en la secta sexual de Ricardo Ponce”, te’elo’ ku tsikbaltik ba’ax úuch le febrero máanika’, úuchik u táakpajal ti’ jump’éel meyaj tu beetaj le máako’. 
Féeminista múuch’kabilo’obe’ tu ya’alajo’obe’ jach táaj k’a’anan u chíikbesa’al ba’al beey ku yúuchulo’oba’, ti’al beyo’ u ts’a’abal u si’ipil máaxo’ob beetik. Ricardo Poncee’, tu ts’íibtaj ti’ reedes sosiialese’ yaan u tsikbaltik xan “u jaajil ba’al, ma’ chéen ba’alo’ob ma’ sáasil yaniko’obi’”.  
 
 
“Tin wilaj yaan jela’antak ba’alo’ob te’e jatsk’iino’ob úuch meyaji’, ts’o’okole’ ma’ in k’áat ka yanak uláak’ máax máansik ba’al beya’, mix xan ka xi’ik wa máax tumen teen péektisltej (...) lúuben ti’ ba’ax kin na’atik beey culto sexual ba’ale’ ta’akan yéetel u k’aaba’ u beelkúunsa’al u yóol máak”, tu ya’alaj Maire Wink. 
Te’e cha’ano’, ku táakpajal xan uláak’ kantúul máak ku tsikbaltik xan u jejeláasil ba’al úuch ti’ob yéetel Ricardo Ponce, máax tu pataj u k’aaba’ beey “el creador de la auto sanación”. Maire Winke’ ki yilik beey juntúul máak “u jach kanmaj yéetel u na’atmaj bix yanik u yóol máak, kex óol talam yanik k’uuxil yéetel ok’om óol”.
Xyoutubere’ ku takik u pool Ricardo Poncee’ tumen ku ch’a’ak u báaxt u yóol máax ku táakpajal ti’ le meyaj ku beetiko’, ts’o’okole’ je’el tak u tojoltik ichil 55 mil tka 71 mil pesos.  
Ti’al u winalil febrero ti’ le ja’aba’, xyoutubere’ t’a’an tumen Ponce ti’al u yu’ubik u tse’ek kéen u beet Bacalar, le tsikbalo’ ku k’aaba’tik “El chakra del corazón”; ti’ tu k’ajóoltaj máaxo’ob ku meyaj yéetel le máako’, yéetel ku ya’alike’ “jach ki’ichpano’ob”.  
Ku tsikbaltike’, le yáax k’iino’, tsikbalta’ab bix u biinsikubáaj máak, ba’ale’ jach séeba’an “úuchik u súutul beey sexual ba’al”, tak ka’aj p’áat beey jump’éel secta sexual, tu’ux mu’uch’ul ko’olelo’ob ku t’a’anal ti’al táakopajali’, ikil u táabsiko’ob kex ma’ u yojelo’obi’.  
Ti’ reedese’ Maire Winke’ tu káajsaj u ts’íibt u hashtagil #MeTooRicardoPonce, ti’al u yáantik uláak’ ko’olelo’ob.  
Tania Ramíreze’, máax táakpaja’an ti’ u múuch’kabil Siempre Unidas, ku ya’alik jach táaj k’a’anan u chíikbesa’al le ba’alo’oba’, tumen ku ye’esa’al loobilaj ku yantal ti’ meyajo’ob je’el bix le je’ela’: “ku loobiltik ko’olelo’ob ma’ mu’uk’a’antak u yóolo’obi’, ts’o’okole’ ku ya’alik ti’obe’ ka u cha’a ka yaabilta’ako’ob, ku t’aan tu k’aaba’ le yaabilajo’ chéne ti’al u ts’áak u na’ato’obe’ wa ku yantal ba’al u yil yéetelo’obe’ yaan u yutstal u yóolo’ob”. 
Xak'alutskíinsa'an tumen: Sasil Sánchez Chan"
01/06/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ku bona'al pak’o’ob ti’al u chíimpolta’al ko’olelo’ob kíinsa’an,"U féeminista múuch’kabil Siempre Unidas táan u meyaj ti’ jejeláas kaajo’ob ti’ u péetlu’umil Quintana Roo, ti’al u chíimpoltik ko’olel kíinsa’ano’ob te’elo’ yéetel ti’al ma’ u tu’ubsa’alo’obi’. Leti’obe’ ku bonik pak’o’ob, u ts’ooke’ ti’ tu beetajo’ob Playa del Carmen.
Tania Ramírez, máax táaka’an ichil Siempre Unidas, tu tsikbaltaj jayp’éel ba’alo’ob yóok’lal boonil beeta’ab ti’al u chíimpolta’al Erika Sánchez Basaldúa, juntúul xlo’obayen ko’olel ku meyaj ka’ach ti’ jump’éel otel, máax kíinsa’ab tu winalil junio ti’ u ja’abil 2019, tu nojkaajil Playa del Carmen.
 
 
“Ts’o’ok ka’ap’éel ja’ab káajak k láak’intik u baatsil ko’olelo’ob ku kíinsa’al. K ti’ale’ k’a’anan u kaxta’al bix je’el u yutskíinsa’al jump’íit le loobilaj beeta’abo’, tumen leti’e’ máaxo’ob ku chi’ichnaktalo’ob kéen u yilo’ob ma’ táan u sáasilchajal ba’ax úuchij, tumen jo’olpóopo’obe’ mix ba’al ku beetiko’ob ti’al u kaxta’al máax kíinsej”, tu tsikbaltaj Tania Ramírez, tu súutukil úuchik u ya’alik xan le boonil beeta’ab te’e pak’o’, ku chíikbesik Erika, tumen ma’ táan u tu’ubul, ts’o’okole’ láayli’ u k’áata’al ka ts’a’abak u si’ipil máax beetej.
Tu ya’alaj xane’ baatsilo’obe’ ku yáantajo’ob xan ti’al u beeta’al le boono’obo’, Úuchik u beeta’al ti’al Erikae’, táakpaj u taata, yuum Saúl. Kéen beeta’ak jump’éel túumben boonile’ ku k’áata’al ti’ le láak’tsilo’obo’ máakalmáak oochel u k’áato’ob ka ts’a’abak ti’ jump’éel u pak’il le noj kaajo’.
Tak walkila’, ts’o’ok óoxp’éel pak’il boon beeta’an; le yáaxo’ beeta’ab ti’al u chíimpolta’al Victoria Salazar, juntúul salvadoril ko’olel kíinsa’ab tumen Policía Municipal, ti’ u kaajil Tulum, tu taal u ts’o’okbal u winalil marzo. Uláak’ jump’éele’ ti’al Karla Moguel, juntúul taxista kíinsa’ab Holbox, jach naats’ k’iin úuchik le yáaxako’. 
Tania Ramírez tu ya’alaje’ te’e meyaj ku beetiko’obo’ ku bo’onol loolo’ob yéetel kibo’ob, tumen óoli’ beey jump’éel áaltar le ku yóotal e’esbilo’. “Meyaj ku beeta’al yéetel baatsilo’obe’, ku kaxtik u chíikbesik u kuxtal, u k’a’ajesajil yéetel u k’aaba’ ko’olel mina’anob bejla’e’”, tu tsikbaltaj. 
Yóok’lal láak’inaj ku beeta’al te’e múuch’kabila’, ts’o’ok u béeykunsa’al, kex jun chan p’íite’, ka ts’a’abak u si’ipil le máak tu kíinsaj Kimberly, máax kíinsa’ab tu winalil mayo ti’ u ja’abil 2019.  
Xak'alutskíinsa'an tumen: Sasil Sánchez Chan"
01/06/2021,La Jornada Maya,Sasil Sánchez Chan,"Playa del Carmen, Quintana Roo","Froyla Tzalam, yáax maaya ko’olel beetik u jala’achil Belice","Te’e k’iino’oba’ chíimpolta’ab juntúul ko’olel maaya u ch’i’ibal, ti’al u beetik u jala’achil u nojlu’umil Belice, ts’o’okole’ meyaj kéen u beete’ éejenta’an tumen Palacio de Buckingham. Tzalame’ leti’e’ yáax máasewal ko’olel máax táan u beetik u jala’achil ti’ jump’éel nojlu’um táaka’an ichil Commonwealth, u múuch’meyajil Mancomunidad de Naciones tu’ux táaka’an 54 nojlu’umo’ob. 
 
 
Xak'alutskíinsa'an tumen: Sasil Sánchez Chan"
01/06/2021,La Jornada,Sasil Sánchez Chan,Ciudad de México,U sáasilil wa u yéek’jolch’e’enil u t’ail k’áak’náab,"U ta’il k’áak’náabe’ óoli’ beey mina’an u xuul u yantal ti’ u ja’ilo’ob Riviera Maya; ba’ale’, k’a’anan ti’al kuxtal ku yantal ich ja’, tumen ku ts’áak bo’oy yéetel u yo’och ba’alche’ob yaan te’elo’. Ichil u ja’il Atlánticoe’ ku meyaj tak beey u kúuchil tu’ux ku ta’akikubáaj u jejeláasil mejen áako’ob; ti’ le ku yantal Cozumele’ ku múuch’ul kayo’ob yéetel uláak’ táan u xuultalo’ob. K’aas wa utsil ba’al, yaanal bix kun ilbil tumen tuláakalo’ob yéetel tumen máaxo’ob k’a’abéetkunsik, ichil wa ti’ jáal ja’i’.
 
 
Xak'alutskíinsa'an tumen: Sasil Sánchez Chan"
02/06/2021,Juan Manuel Contreras,Sasil Sánchez Chan,"Mérida, Yucatán","Péeksaj meyaj beeta’an yóok’lal u yéeytambalil 2021e’ “x ma’ káafeinail” úuchij, ku ya’alik Renán Barrera","Úuchik u k’alik u káampaña, ma’ náach k’iin ti’ x mukul yéeytambal k’iino’obe’ -ku káajal tu yáax súutukil 3 ti’ junioe’- j báaxal kuuch ti’al u beetik u jo’olpóopil Jo’, ti’ u almejen múuch’kabil Partido Acción Nacional (PAN), Renán Barrera Concha, tu tsikbaltaj yéetel La Jornada Maya ba’ax ku tukultik yóok’lal yéeytambal yaan u yúuchul te’e ja’ab 2021a’, je’el bix xan k’a’anan ba’alo’ob ku tukultik ti’al u meyaj wa ka’a yéeya’ak ti’al u beetik u jo’olpóopil.  
Tsikbale’ j-úuch Foro Mayan Hall,  kúuchil tu k’a’abéetkunsaj ya’abach juntéenak ti’al péeksaj meyaj tu beetaj ikil táan u kaxtik u náajal, te’elo’ Barrera Conchae’ tu tsikbaltaj yéeytambale’ “x ma’ káafeinali’” kéen úuchuki’. Leti’e’ ts’o’ok ka’atéen u beetik u jo’olpóopil u kaajil Jo’: le yáaxo’ káaj tu ja’abil 2012 tak 2015; u ka’atéenile’ tu beetaj ichil 2018 tak 2021, ma’ili’ u k’áat k’iino’ob ti’al u báaxal kuuch tuka’atéen, ti’al u beetik u jo’olpóopil u kaajil Jo’, tu yáam u boonilo’ob PAN.  
J báaxal kúuche’ tu núukaj jayp’éel k’áatchi’ob ti’ le pik’il ju’una’, p’el máanik 54 k’iino’ob máan u beet péeksaj meyaj ti’al yéeytambal yaan u yúuchul le 6 ti’ junio ku taala’.  
 
Jach jela’an úuchik u máan. Ti’ le ts’ook lajun ja’abo’ob ts’o’ok u máano’oba’, ti’ ya’abach káampaña máanja’anen, ba’ale’ le úuch te’e k’iino’oba’ “ma’ yanchaj u káafeinaili’”. Jela’an úuchik u máan tumen ma’ béeychaj u nats’ikubáaj máak yéetel uláak’o’obi’, ma’ xan béeychaj u seen mu’uch’ul máak ti’al u tsikbalta’al ti’ob ba’ax meyajo’ob ku tukulta’al u beeta’al yóok’lal le noj kaaja’, chéen ba’axe’ kex beyo’, t ts’áaj k-óoli’. Tu jo’oloj jun ja’ab yéetel uláak’ táanchúumuk káajak pek’be’en k’oja’ane’, u yantal u yu’ubik máak táan u chan jéets’el u yóole’ jach táaj k’a’anan. 
Yáaxe’ “x ma’ káafeinali’” tumen ma’ úuch je’el bix suuka’ani’, ma’ seen juumnaj ba’al ka’alikil táan káampaña; ba’ale’ beyxan tumen aal ti’al u puksi’ik’al máak, le beetik ku yantal u jach ts’áak in wóol ti’al le óoxp’éel ja’ab ku taalo’oba’.  
 
Míin ma’ táan. Míin yaan u jeel jets’ik ba’ax u k’áat kaaj. Te’e k’iino’oba’ jach yaan sajbe’entsil; jach ko’oj u jóok’ol kéen beeta’ak ba’al kex ma’ ojéela’an ba’ax k’a’abéet, ba’ale’ walkila’ ma’alo’ob beeta’an ba’al yéetel le pak’be’en k’oja’ana’, ts’o’ok u béeytal k múul meyaj yéetel u jala’achil le lu’uma’, ti’al u páajtal u je’ets’el ba’ax no’oja’an kéen talamchajak ba’al.  
Le beetik Jo’e’ láayli’ wa’alakbal, ts’o’okole’, kaaje’ ma’alo’ob u yilik ba’ax beeta’an. Uláak’ ba’ale’, míin ma’ táan u jach k’éexel ba’ali’, chéen yaan u ka’a jets’ik kaaj ti’ máax ku éejentik u meyaj, beyxan u k’a’abéetil u yantal u jaajil ba’al ti’ kaaj, tumen u jala’achil u lu’umil Méxicoe’ ma’ táan u ts’áak to’on, le beetik wey kaaje’ unaj u kaláanta’al u jaajil ba’al.  
 
Ya’abach ba’al. Yáaxe’, u páajtal in jeel tukultik ba’ax k’a’abéet ti’ kaaj yéetel u páajtal in meyaj x ma’ je’elili’. Mantats’ beey kuxlikeno’, tin máansaj (u chak ik’alo’ob) Gilberto, Isidoro, Wilma beey kajnáalen, beey j-áantaj máaken.
Jump’éel ba’ax tin kanaje’, leti’ u páajtal in meyaj ti’al kaaj, ikil in wilik ba’ax k’a’abéet ti’, ts’o’okole’ in na’atik bix yanik ba’ale’, jach táaj k’a’ananchajij, ts’o’okole’ beyxan unaj u na’atik kaaj le kéen úuchuk wa ba’ax ma’ tu k’ab máak p’aatali’.
 
Ts’o’ok in much’ikimbáaj yéetel. Béeychaj k ts’áak Consejo Municipal de la Diversidad Sexual, k múul meyaj yéetel ti’al u tsikbaltpajal ya’abach ba’al yaan ba’al u yil yéetel u páajtalilo’ob, u táakbesa’alo’ob yéetel u k’éexel jayp’éel ba’alo’ob jeets’al tak te’e nojkaaja’. Tin much’ajimbáaj yéetelo’ob ma’ seen úuchaki’, leti’obe’ jach ki’imak u yóolo’ob yéetel ku ts’áako’ob u dyios bo’otikil tumen ka’alikil táan in beetik in jo’olpóopile’ tu yu’ubajo’ob yanchaj k’eexilo’ob ti’ le ba’ax yaan ba’al u yil yéetelo’obi’, ts’o’okole’ le je’ela’ k’a’anan ba’al in ti’al. Tene’ mantats’ p’aatalilen chúumuk, ts’o’okole’ le je’elo’ ku k’áatik ka chíimpolta’ak u páajtalil tuláakal máak.  
 
U yutskíinsa’al Paso Deprimidoe’ táan u beeta’al, yéetel ma’ táan u xáantal kéen ts’o’okok. Le je’elo’ jump’éel meyaj ts’o’ok u xáantal káajak u beeta’al, ts’o’okole’ jach yanchaj u x wo’okinil, óota’ab ch’a’abil beey jump’éel ba’al ku yutstal u ts’a’abal u kuuch politikáa.  Ba’ale’ ba’ax úuche’, úuch tumen búulij. Ma’ téen beeti’. Ma’ chéen ch’a’abil u yutskíinsa’ali’; ma’ táan u páajtal u xmaman beeta’al wa ba’ax je’el u beetik u yantal sajbe’entsil ti’ kaaj.  
Le beetik ts’o’ok u chan xáantal, tumen xak’alta’ab ba’ax no’oja’an u beeta’al ti’al u ka’a meyaj. Colegio de Ingenierose’ tu beetaj u xaak’alil ti’al u jets’ik ba’ax talamilo’ob yaan yéetel bix je’el u páajtal u yutskíinsa’al; úuchik u yantal le je’elo’, leti’ ka káaj u meyajta’alo’.
Ba’ale’ tene’ kin tukultike’, ma’ unaj ka’ach u beeta’al Paso Deprimidoi’. Ba’ale’ ti’ yaan ich kaaji’, le beetik unaj je’ets’el ba’ax kéen u beet uts ti’ kaaj, le beetik in ts’áamaj in wóoli’.   
 
Jach táaj ki’imak in wóol yéetel meyaj ts’o’ok u beeta’al tu mola’ayil Instituto Municipal de la Mujer. Yaanto’on jump’éel ti’ u asab ma’alo’ob mola’ayo’ob yaan ti’ u lu’umil México, tumen beey chíimpolta’ano’.
Ichil meyajo’ob tukulta’an u beeta’al yóok’lal ko’olele’, ma’ chéen ku táakbesik u ka xu’ulsa’ak loobilaj ku beeta’al ti’, tumen le je’elo’ táan u meyajta’al. Unaj xan u yila’al ka yanak u muuk’o’ob, ka béeyak u kaxtik taak’in u ti’alo’ob, tumen beey u káajal u jáalk’abta’al u kuxtalo’obi’. Unaj u táakmuk’ta’al ko’olel ti’al u béeykunsik ba’ax u k’áat. Tene’ ts’o’ok in tsikbal yéetel ya’abach xoknáalo’ob ts’o’ok u yantal u paalalo’ob, ba’ale’ ku meyajo’ob xan, le beetik unaj u yantal nu’ukbesaj u ti’alo’ob. Meyaj ti’al ko’olele’ jach táaj k’a’anan u tsikbalt’aal yéetel u tukulta’al. Je’el ba’axak a’almajt’aanil wa meyajil ka beeta’ak ti’al u yutsilo’obe’, noj ba’al.  
Xak'alutskíinsa'an tumen: Sasil Sánchez Chan"
02/06/2021,Afp,Sasil Sánchez Chan,Ciudad del Vaticano,Vaticanoe’ tu táakbesaj péedofilia ich Código de Derecho Canónico,"Le martes máanika’, jets’a’ab beey si’ipil je’el ba’axak loobilaj ka beeta’ak ti’ mejen paalal, úuchik u ts’a’abal junjaats a’almajt’aan tu’ux táakbesa’ab péedofilia ku beeta’al tumen aj k’iino’ob; ti’ k’eexil beeta’abe’ je’ets’ u ya’abkunsa’al u k’iinilo’ob préeskripsiion yéetel u yantal u bo’otal máax loobilta’abij.
 
 
Xak'alutskíinsa'an tumen: Sasil Sánchez Chan"
03/06/2021,Abraham Bote Tun,Sasil Sánchez Chan,"Mérida, Yucatán",Mola’ayo’ob nupa’an meyaj yéetel Fonature’ “taak u máamach’ jaantiko’on”: éejidatario’ob,"U éejidatarioilo'ob yéetel u kajnáalilo'ob Don Samuel, División del Norte, Haro, Escárcega y Miguel Alemán, Miguel Colorado, ichil uláak' kaajo'obe' tu takpoltajo'obe' láayli' u yoksa'al sajakil ti'ob tumen u mola'ayil Barrientos y Asociados, S.A. de C.V., ik'il t'ana'an meyaj ti'al u kaxtik ka tsikbaltpajak bo'ol unaj u beeta'al yóok'lal u páajtal u yúuchul meyaj te'e' k'áax tu'ux kun máan u beel Tren Maya. 
Ti' k'a'aytajil tsikbal beeta'ab ti' Internet le 2 ti' junio máana', éejidatario'obe' tu k'áatajo'ob ka ustil bo'ota'ak ti'ob le bajux ku tojoltik u k'áaxo'ob, ts'o'okole' tu k'áatajo'ob xan ka yanak u yoksikubáaj u jala'achil y lu'umil México, Andrés Manuel Lopez Obrador, ti'al ka ts'o'okok tu beel le ba'ax ku yúuchula'.
 
 
“To'one' t áantaj leti' ti'al u k'uchul u beetik u jala'achil, beoraa' to'one' táan k k'áatik ka jach ila'ak ba'ax táan u beeta'al tumen le mola'aya', tumen u k'áat u máamach’ jaantiko’on”, beey tu ya'alaj Delfino Gallegos, máax jo'olbesik u múuch'il Consejo de Vigilancia ti' u éejidoil División del Norte. 
Kex beyo', tu ya'alajo'obe' le je'ela' ma' u k'áat u ya'al wa ma' táan u éejentiko'ob le noj meyajo', tumen ku tukultiko'obe' yaan u yantal uts u tia'alo'ob, ba'ale' tu ya'alajo'obe' u káato'ob ka bo'ota'ak u k'áaxo'ob je'el bix unaje'.
Je'el bix t ts'áaj k'ajóoltbile', walkil jump'éel winal paachile', u éejidatarioilo'ob Kaanpeche' tu ts'áajo'ob k'ajóoltbil u jejeláasil tuusilo'ob yéetel oksaj sajakil yanchaji, je'el bix xan bix úuchik u pe'ech'el u páajtalilo'ob beey wíiniko'ob tumen le mola’ayil je’elo’, úuchak u t’a’anal meyaj tumen Fondo Nacional de Fomento al Turismo (Fonatur) ti’al u páajtal u láaj p’a’atal ba’al tu beel ti’al u yúuchul u meyajilo’ob Tren Maya.
Éejidatario’obe’ tu ya’alajo’obe’, jach táaj ya’abach ba’al beeta’ab ma’ patali’; tu táan kaaje’ jts’a’ab k’ajóoltbil juntúul máak, a’alabe’ leti’e’ máax kéen u chíikbesik u mola’ayil Barrientos y Asociados de legal. Leti’e’ juntúul uts óol máak yéetel ku yáantik máak te’e éejidoo’ ti’al beyo’ ma’ u yantal mix ba’al tukultbil jela’an tu yóok’lal, ts’o’okole’ tu ya’alaje’ leti’e’ k’uch te’e kaajo’ ti’al u tsikbaltik yéetelo’ob bix kéen p’áatak u bo’olil kun ts’áabil ti’ob yóok’lal le k’áax tu’ux kun máan Tren Maya; tu jóok’saj ju’uno’ob ti’ jayp’éel éejido’ob, kex tumen ma’ tu chúukbesaj u mokts’íibil Asamblea, yéetel kex ma’ xan táakpaj mix jump’éel jo’olpóop ti’ u mola’ayil k’áaxo’ob; ts’o’okole’, ti’ éejidatario’obe’ ma’ u k’ub mix u yoochel le ju’uno’.
Xak'alutskíinsa'an tumen: Sasil Sánchez Chan"
03/06/2021,La Jornada Maya,Sasil Sánchez Chan,Ciudad de México,"Jach suukchaj u loobilta’al wíinik tu k’iinilo’ob Edad de Piedra, ku ya’alik xak’alxook","Xaak’al beeta’ab yóok’lal loobalj beeta’ab ti’ jaytúul u kajnáalilo’ob jump’éel chan kaaj kuxlaj tu k’áaxil Nilo, kex walkil 20 mil ja’abo’ob paachile’, tu chíikbesaje’ úuchben ajba’atel máako’obe’ chéen beey u máan u loobilto’ob kajnáalo’obo’, ku kíinsiko’ob yéetel ku loobiltiko’ob ko’olel, beyxan paalal, ts’o’okole’ nojoch máako’obe’ ku kíinsiko’ob chéen je’el bixake’.
Ti’ túumben xaak’al beeta’abe’ chíikpaje’ wíiniko’ob kuxlajo’ob te’e k’inako’obe’, suukchaj u loobilajo’ob ka’alikil táan u yáalkab ba’ax k’ajóolta’an beey Edad de Piedra.
 
 
Xak'alutskíinsa'an tumen: Sasil Sánchez Chan"
04/06/2021,Itzel Chan,Desconocido,México,Ya'ax tóolok,"Le ya’ax ba’alche’a’ suuk u yantal ti’ péetlu’umilo’ob Kaanpech, Yucatán yéetel Quintana Roo, ba’ale’ yaan uláak’ u lu’umilo’ob México tu’ux ku yila’ali’, yéetel uláak’ táanxelilo’ob, je’el bix Belice; ojéela’ane’ ku yantaj ti’al u chan ch’éejsik ik’elo’ob ku yantal. 
Óoli’ je’el tu’uxa’ak ka yanak k’áax ku yila’al, tak tu bak’pachilo’ob kaaj.Ichil ba’ax a’ala’ab tumen Luis Fernando Díaz Gamboa, máax jo’olbesik Red para la Conservación de los Anfibios y Reptiles de Yucatán (RCARY), ti’ le ba’alche’a’ chika’an u t’o’olil tu paach u pool, ts’o’okole’ óoli’ beey lo’olomil yanik ti’. 
Le beetik kéen ila’ak tumen paalale’, ku yóota’al chukbil tumen u k’áato’ob u biinso’ob tu yotocho’ob, ba’ale’ sajbe’entsil u ti’alo’ob tumen ku náachkunsa’alo’ob ti’ tu’ux unaj u yantalo’obi’. Ya’ax tóoloke’ tuuk u jaantik mejen ik’elo’ob; ti’ jump’éel áak’abe’ je’el tak u jaantik 50 u túul mejen ba’ale’. 
U k’ab yéetel u yooke’ chowaktak yéetel bek’echtak; u yoot’ele’ séeba’an je’el jáanjan k’exik u boonil ya’ax ti’al u p’áatal káafe. Walkila’, le ba’alche’a’, jatsa’an beey chi’ichnak u yila’al yanik u ch’éejel, le beetik jets’a’ab u kaláanta’an yéetel Norma Oficial Mexicana (NOM)-059."
07/06/2021,La Jornada Maya,Sasil Sánchez Chan,"Mérida, Yucatán",U yéeytambalil u ja’abil 2021 tu petenil Yucatán,"Kex yanchaj jump’íit x wo’okinil yéetel xanchaj u je’ebel u kúuchilo’obe’, béeychaj u káajal u yéeytambalil 2021 tu lu’umil Yucatán. Ichil u ya’abil le kúuchilo’ob j ts’a’ab meyaj te’e péetlu’umila’, ya’ab ti’ le máax kun meyaj ka’ach ti’al u belbesta’al ajyéeyajo’obe’ ma’ k’ucho’obi’, le beetik ma’ xan béeychaj u séeb je’ebel le kúuchilo’obo’. Kex beyo’, úuch yéeytambal.
Ichil ba’ax j ts’a’ab k’ajóoltbil tumen Instituto Electoral y de Participación Ciudadana de Yucatán (Iepac), tak láas 8:30 tu ja’atskab k’iinil domingoe’, táanili’ u meyaj tu beel 426 u p’éel tu’uk’il yéeyaj ti’ le 2 mil 816 yano’obo’, ti’ uláak’ tsoolmeyajil tu beetaj láas 11:00e’, tu ya’alaje’ ts’o’ok u náakal 2 mil 64 le táan u meyajo’obo’; 752 u p’éelale’ ma’ ojéela’an bix yaniko’obi’.
Ti’ jump’éel kúuchil yanchaj Jo’, tu najil xook Juan C. Cano y Canoe’, yéeytambale’ káaj ts’o’okili’ u máan le láas 9o’. Le j ts’a’ab tu najil xook Antonio Bustillos Carrillo, tu baantail Polígono 108e’, kajnáalo’obe’ tu yotajo’ob okol le bix kun páajtale’, tumen maanal jump’éel oora tu páa’tajo’ob tu chokolil le k’iino’.
Je’el bix tu kaajil Dzoncauiche’, kajnáalo’obe’ tu takpoltajo’ob junmúuch’ máako’ob táan bin u kóolik “táanxel kajil máako’ob” ti’al u yéeyajo’ob te’elo’. Ka’aj j ts’a’ab k’ajóotlbil bix yanik ba’al chúumuk k’iine’, Iepace’ tu ts’áaj k’áajóoltbile’, yóok’lal x wo’okinilo’ob yanchaj Kanasín yéetel Xocchele’ yanchaj u jóok’sa’al u múuch’ meyajil máak, jo’olbesa’ab tumen jkóonsejeroo’ Roberto Ruz, máaxo’ob chíikbesik almejen múuch’kabilo’ob yéetel oficialía electoral Lizbeth Casares, ti’al u ts’aatáanta’al ba’ax ku yúuchul. Beyxan tu méek’tankaajil Dzilam Gonzáleze’, yanchaj u yoksikubáaj Guardia Nacional ti’al u kaláantik ma’ u ma’anal yéeyajo’ob.
Ti’ yéeytambal úuch tu lu’umil Quintana Rooe’, yaan tu’ux yanchaj tak u ts’oonil, naats’ ti’ jump’éel u kúuchil j ts’a’ab supermanzana 518 ti’ u noj kaajil Cancún, beyxan óota’ab tóokbil uláak’ jump’éel u kúuchilj tu kaajil Tulum, tu’ux tak ka tu chukaj láas 6 tu taal u chíinil k’iine’, ma’ ojéela’an wa yaan k’aak’as x wo’okinil ka’achij.
Te’e k’iina’ yanchaj máax ma’ táakpaj ti’ le meyaj k’ubéenta’an ka’ach ti’al u kaláanta’al le kúuchil yéeyajo’obo’, beyxan ya’ab tu’ux xanchaj u je’ebelo’obi’; tak ka tu chukaj las 15:15 ti’ u chíinil k’iine’, leti’ ka’aj a’ala’ab tumen Instituto Electoral ti’ le péetlu’umilo’, chúukpaj u meyaj u 100% kúuchilo’ob jets’a’ab ti’al u bin máak yéeyaj. 
Beyxan, tu ts’ooke’, yanchaj jo’op’éel éespesiaal kúuchilo’ob yéeyaj: Playa del Carmen, Chetumal, ka’ap’éel tu kaajil Cancún yéetel jump’éele’ Puerto Morelos. Ti’al tuláakala Quintana Rooe’ yanchaj dos mil 278 u p’éel kúuchilo’ob yéeyaj. 
P’el máanik láas 16:00 tu taal u chíinil k’iine’, ojéelta’abe’ yanchaj máax ts’oonaj tu kúuchil j ts’a’ab Colegio de Estudios Científicos y Tecnológicos de Quintana Roo (Cecyte), ti’ p’aatal supermanzana 518, le beetik ya’abach máak sajakchajij. K’a’abéetchaj u táakpajal ajkanan kaajo’ob ti’al u ts’aatáanta’al.
Ma’ ya’ab u bin ti’al u k’a’alal kúuchilo’ob yéeyaje’, ka’aj k’uch kex 20 u túul máako’ob ti’al u wekik gáasolináa ti’al u tóoka’al u ju’unilo’ob kúuchil 924, j ts’a’ab tu najil xook Gregorio Pérez Cauich ti’ u kaajil Tulum, te’el xano’ yanchaj u táakpajal u aj kanan kaajil Quintana Roo. 
Ti’ xíimbalil beeta’ab Playa del Carmene’, ila’abe’ yanchaj ya’ab máak táakpaj ti’ éespesial kúuchil j ts’a’ab tu ADO, ba’ale’ máaxo’ob bine’ tu tu’ubsajo’ob u chan náachtalo’ob ti’ uláak’ máako’ob, tumen jach múuch’o’ob. Tu kaajil Tulume’, béeychaj u meyaj tuláakal u 67 u p’éel u kúuchilo’ob j ts’a’ab ti’al yéeyaje’ tak las 10:30 ja’atskab k’iin.
Kex yanchaj xan x wo’okinilo’ob yéetel tuusil péeksaj óol, úuchik u yantal máax t’aanaj 911e’, chéen jump’éel ba’ax k’askúuns yéeytambal úuch tu lu’umil Kaanpech, tumen loobilta’ab juntúul máak, ts’o’okole’ mix máak macha’ab tu yóok’lal, tu múuch’kajtalil Colonial Campeche. Ti’ le úuláak’ ba’ax j ts’a’ab k’ajóoltbil ti’ le k’iina’, a’alabe’ ma’ yanchaj jach nojoch talamo’obi’; yanchaj takpoolo’ob beeta’ab tumen ila’abe’ yaan tu’ux táan u ma’anal yéeyajo’ob, ba’ale’ le je’elo’ ma’ séeb ts’aatáanta’abi’.
Tu súutukil táan u náats’al u k’a’alal kúuchilo’obe’, yéetel yóok’lal k’áatchi’ beeta’ab ti’ máaxo’ob táakpaj ti’ yéeytambal, tumen mola’ayo’ob meyajtik le xookilo’oba’, je’el bix Massive Caller, El Economista, El Financiero, ichil uláak’o’obe’, a’alabe’ le óoxp’éel aj báaxal kuchnáalo’ob ka’anal yaniko’obe’ tu jáanjan k’a’aytaj u náajalo’ob ti’ le yéeytambala’.  
Kex tumen ma’ jeets’el jaytéen úuchik u yantal u táakpajal Policía Estatal Preventiva (PEP) ti’ múul meyaj tu beetaj yéetel Guardia Nacional (GN), tu’ux táakpaj mil 600 u túul u aj kanan kaajilo’ob le lu’umo’, a’alabe’ yanchaj u táakpajalo’ob kex 50 u téenal, tumen yanchaj tu’ux úuch ba’atel wa yanchaj ba’ax ma’ patal beeta’abik ti’ le yéeytambalo’.  
Yóok’lal ba’ax k’a’ayta’ab tumen INEe’, ojéelta’abe’ ma’ tuláakal kúuchilo’ob yéeyajil meyajnajij, tumen unaj ka’ach u je’ebel mil 190 u p’éelal ti’ tuláakal Kaanpech.
Ti’ kaajo’ob je’el bix Champotóne’, yanchaj kúuchilo’ob jach tu yoorail úuchik u ts’o’okol u meyajo’obi’, tumen ma’ ya’ab máak ts’a’aban u k’aaba’ te’e tsoolil táakpajo’, mix u chúumukil yanchajij. Yaan tu’uxe’, unaj ka’ach u táakpajal kex 750 u túul máak, ba’ale’ chéen ichil 270 yéetel 300 máak bini’. 
Tu múuch’kajtalil Colonial Campeche yanchaj juntúul máak loobilta’abij, ba’ale’ kex beyo’ láayli’ táakpaj máak te’e yéeytambalo’; jo’otéen úuchik u yúuchul ts’oon, mix máak ma’achij yéetel juntúul máak úuch loob ti’.
 
Xak'alutskíinsa'an tumen: Sasil Sánchez Chan"
07/06/2021,La Jornada Maya,Sasil Sánchez Chan,"Mérida, Yucatán",Renán: uláak’ óoxp’éel ja’ab beey u jo’olpóopil Jo’,"Kex tumen tukulta’ab jach jela’an kéen úuchuk yéeytambal, tumen u yuumilo’ob kun meyaj tu kúuchilo’ob yéeyaje’ ma’ j k’ucho’obi’, yéetel yanchaj tu’ux úuch loobilaje’, k’a’anan ba’ax úuch jo’oljeak. Yáaxe’, tumen ya’abach kajnáalo’ob táakpaj te’e yéeytambalo’; uláak’e’, tumen yanchaj u yóol kaaj ti’al u kaláantik ka no’oja’an úuchuk ba’al, ikil u chíimpolta’al u t’aan tuláakal máax táakpajij. Oochele’ ch’a’aban ti’ u kúuchil yéeyaj 303, tu noj kaajil Jo’.
 
Xak'alutskíinsa'an tumen: Sasil Sánchez Chan"
08/06/2021,Joana Maldonado,Sasil Sánchez Chan,"Cancún, Quintana Roo",Ko’olel kéen u beet u x jo’olpóopil ti’ ukp’éel u méek’tankaajilo’ob Quintana Roo,"Ichil ba’ax yáax chíikpaj ti’ u xookil yéeyajilo’ob yanchaj ti’ yéeytambal táant u yúuchule’, ila’abe’, yáax juntéen kun úuchul ichil u k’ajla’ayil Quintana Rooe’, u p’áatal ko’olel u beet u x jo’olpóopil ukp’éel, ti’ bulukp’éel kaajo’ob yaan te’elo’; le je’ela’ u k’áat u ya’ale’, maanal ti’ u 66 por siientoil ti’ tuláakal tu’ux unaj u yantal juntúul máax jo’olbesik meyaj ti’ méek’tankaajo’ob.  
Ka’aj ts’o’ok u láaj xoka’al le dos mil 280 u p’éel yéeyajil ju’un yanchaj ti’al na’aksbil ich Programa de Resultados Preeliminares (PREP) ku beeta’al tumen u mola’ayil Instituto Electoral de Quintana Roo (Ieqroo), jets’a’abe’ leti’ le ko’olelo’ob náajalnajo’oba’: Mara Lezama, tu méek’tankaajil Benito Juárez; Lili Campos tu kaajil Solidaridad; Juanita Alonso Marrufo tu kaajil Cozumel, Maricarmen Hernández Solís, tu kaajil Felipe Carrillo Puerto; Atenea Gómez Ricalde, tu kaajil Isla Mujeres; Yensunni Martínez Hernández, tu kaajil Othón P. Blanco yéetel Blanca Merari Tziu Muñoz, tu kaajil Puerto Morelos.
 
 
Beey túuno’, le ko’olelo’oba’ yaan u p’áatal u beet u x jo’olpóopilo’ob ti’ ukp’éel u méek’tankaajilo’ob Quintana Roo, ti’ le bulukp’éel yano’obo’. Le ba’ax kun úuchula’ mix juntéen yáax ila’ak ichil u poliitikáail le lu’umo’. Méek’takaajo’ob jo’olbesa’an tumen xiibo’obe’, leti’ le je’elo’oba’: Erik Noé Borges Yam, tu kaajil José María Morelos; Orlando Emir Bellos Tun, tu kaajil Lázaro Cárdenas; tu kaajil Tulume’ ojéela’an náajalnaj Marciano Dzul Caamal yéetel tu kaajil Bacalare’, chíikpaje’ José Alfredo Contreras Méndez ku meyaji’. 
“U p’áatal uktúul ko’olel meyaj beey u x jo’olpóopil méek’tankaajo’obe’, noj ba’al, tumen le je’elo’ u k’áat u ya’ale’ kéen yanak u páajtalil u kéet táakpajalo’ob ti’ yéeytabmalo’ob, beyxan kéen no’oja’an yanak ba’al ti’al u páajtal u k’uchulo’ob tu’ux yaan u muuk’il t’aane’, je’el u k’uchulo’obe’, ba’ax kéen u beeto’ob yéetel u muuk’il u t’aano’ob. Lelo’ yaan k ilik, ba’ale’ láayli’ xan le ken k il yéetel xiibo’ob”, beey tu ya’alaj x ts’íib péektsilo’ob Cecilia Lavalle Torres, máax jach kaambanaja’an yóok’lal kéet kuxtal unaj u yantal ichil xiib yéetel ko’olel.  
Lavalle Torrese’ tu chíimpoltaj ba’ax chíikpaj ti’ le yéeytambala’, beyxan tu ya’alaje’ mantats’ bin u jach tuch’ubta’al juntúul ko’olel ku yantal jayp’éel ba’al ma’ patal u beetiki’, ts’o’okole’ ma’ beey u yúuchul yéetel xiibo’obi’, tumen leti’obe’ suuka’an u ts’a’abal wa u yantal u muuk’il u t’aano’ob.
“Kéen beeta’ak wa bax meyajile’, mix ba’al yaan u yil wa xiib wa ko’olel máax beetik; ichil ko’olelo’ob yéeyabe’ yaan u muuk’il yéetel u na’ato’ob ti’al u beetiko’ob ba’al, ba’ale’ kex beyo’ je’el xan u yúuchul ka yanak jaytúule’ ma’ táan u beetik ba’al je’el bix tukulta’an unaj u beeta’al tumen juntúul jala’ach”, tu ya’alaj.  
Kex beyo’, Lavalle Torrese’ ku ya’alike’, le uktúul ko’olelo’oba’, yéetel je’el máaxak ka béeyak u k’uchul yantal u muuk’il u t’aane’, “ku jach talamchajal ti’ob ba’al wa ku ke’etel yéetel bix u bin ti’ juntúul xiib”, tumen tu táan kaaje’ yáax leti’ ku pakta’al, ts’o’okole’ yaan u jóok’sa’al tsikbalo’ob tu yóok’olo’ob, ma’ je’el bix u yúuchul yéetel xiibi’; ts’o’okole’ ti’al xan u páajtal u káajal u chíikpajalo’obe’ unaj u jach ‘paktiko’ob ba’al yéetel féeminiistáa óol’, beyxan u k’exiko’ob noj ba’alo’ob ti’ ba’ax ts’o’ok u suuktal u beeta’al. 
“Ma’ chéen ch’a’abil le meyaj kéen u beeto’obo’, kexi’ wa yaan jaytúul ti’ leti’ob ka k’uchuk u meyajo’ob yéetel féeministáa tuukul, ti’al u k’éexel ba’ax úuch jets’a’ak, ti’al u páajtal u kéet yantal páajtalil ichil xiib yéetel ko’olel, yéetel ti’al u p’i’isil u yóolo’ob ti’ ba’ax ku beetiko’ob”, tu ts’ook a’alaj.  
Xak'alutskíinsa'an tumen: Sasil Sánchez Chan"
08/06/2021,Afp,Sasil Sánchez Chan,"Daharki, Pakistán",Úuch loobilaj tu noojolil Pakistán úuchik u jéentantikubáaj ka’ap’éel chimesk’áak’,"Loobilaje’, úuch tumen jump’éel chimesk’áak’ ku taal ka’ach ti’ u kaajil Karachie’, jóok’ ti’ bej unaj u biinsik, ba’ale’ ma’ xáanchaje’ ka jéenanta’ab tumen uláak’ jump’éel ku taal tu kaajil Rawalpindi, tumen kúulpach u bin ka’achij. Ts’o’ok u kíimil kex 40 u túul máak, yéetel yanchaj uláak’ ya’abach úuch loobilaj ti’, ti’ bej naats’ yanik tu noj kaajil Daharki, Sindh.
 
 
Xak'alutskíinsa'an tumen: Sasil Sánchez Chan"
09/06/2021,A. Sasil Sánchez CH.,Sasil Sánchez Chan,"Mérida, Yucatán",Mil 500 u téenal ich maaya t’aan,"Tu k’iinil úuchik u tukulta’al, jach tu káajbal, tu yáax juntéenal úuchik u jóok’sa’al K’iintsil, ti’ le pik’il ju’una’ ti’al u ja’abil 2016e’, tukulta’ab najmal u táakbesa’al maaya t’aan. Chéen ba’axe’, ka’aj káaje’ óoli’ beey jumpuul úuchik u na’atale’, yaan máaxo’ob kun xook ich maaya t’aan, óoli’ je’el bix ka a’alake’, tuláakal máax ku t’anike’, ts’o’ok u béeylkunsik u kanik xook, ts’o’ok u na’atik bix u yúuchul xook ich maayai’, tumen ts’a’aban u páajtalil ti’ ti’al u béeytal. Je’el u tukulta’al K’iintsile’, tu tu’ubsaj le je’elo’ ma’ jump’éel páajtalil yaan ti’al tuláakal máax t’anik maayai’, ba’ale’, kin tukultike’ le je’elo’ ma’ no’ojan tuukuli’, ma’ unaj u ya’alal mina’an mix máak ku xook ich maaya t’aani’, tumen u ya’alpajale’, chéen táakmuk’tik u tuukulil a’alik le t’aanila’, péech’óolta’an je’el bix uláak’ u ya’abil le t’aano’ob yaan te’e nojlu’uma’.
 
 
Úuch yanak máaxo’ob ku xook ich maaya; chéen ba’axe’ ma’ chéen t’aan ts’íibta’an ti’ ju’un ku xokiko’obi’, tumen úuch káajak u xo’okol k’iin, lu’um, yook’ol kaab yéetel u jejeláas bix u yantal u na’at wíinik tu táan le ba’ax ku máan tu yicho’. Beey túuno’, tu yóok’lal le je’elo’, u béeykunsa’al u je’ets’el maaya t’aan ti’ uláak’ jump’éel lu’um, je’el bix le pik’il ju’unila’ ts’o’ok maanal jo’op’éel ja’ab káajak u yantal je’el bix le je’ela’, ku súutul jump’éel k’a’anan chíikulal ti’al u k’a’abéetkunsa’al le t’aana’, tumen ti’ le túumben bejo’oba’, ti’ k xíimbal ya’abach ti’ máaxo’on k ojel k t’aan le t’aana’ beyxan k xokej.  
U t’a’anal, u ts’íibta’al, u yu’uba’al, u yila’al yéetel u yu’uba’al t’aano’ob ma’ suuka’ano’obi’, je’el ba’axak ba’axten ma’ táan u yúuchuli’ -je’el bix tumen ti’ p’ata’ano’ob tu yáanal u bo’oyil uláak’ nukuch t’aano’obe’-, ku séeba’an súutul beey jump’éel ba’ax ku ya’alik x mixeil liingüiistáa Yásnaya Aguilar, u k’a’abéetkunsa’al jump’éel t’aane’, yaan u kuuch; tumen u ka’a noj wáalil tu’ux ku ts’íibta’al maaya t’aane’, ma’ chéen junwáal tu’ux ku yila’al le t’aana’, mix xan chéen tu’ux ku chíikbesa’ali’; tumen u yantale’, ku péeksik u yóol máax ilik, ku jets’ik ba’axten ti’ ts’a’abani’. Beyxan páayt’aan ti’al u beeta’al uláak’ kúuchilo’ob k’a’aytik péektsilo’ob tu’ux ka táakbesa’ak maaya, náhuatl, wa uláak’ je’el ba’axak máasewal t’aan ma’ suuk u yu’ubalo’obi’. Kúuchilo’ob tu’ux ka yanak t’aano’ob je’el bix maayai’, tu’ux ka suukak u yila’alo’ob, yéetel u paktalo’ob ichil u kuxtal wíinik sáansamal, ti’ ba’alo’ob ku suuktal u beetik, je’el bix u xoka’al pik’il ju’un.  
In ts’íibtik mil 500 u téenal ts’íibo’ob ich maaya t’aan ti’al le mola’ay beetik le pik’il ju’una’, ma’ chéen ku beeta’al ti’al u tsikbalta’al wa ti’al u k’a’aytal péektsilo’obi’; ku yantal sáansamale’, tumen yéetel ku páajtal u k’aaba’inta’al ba’al yéetel le t’aana’. Ts’o’ok mil 500 u téenel u k’aab’ainta’al ba’ax ku yúuchul ti’ le yóok’ol kaab táan u péeka’, ba’ale’ yéetel uláak’ lu’umo’ob, boono’ob, máako’ob wa miatsilo’ob.
U yantal sáansamal jump’éel ts’íib ich maayae’, ku ts’áak teen u páajtalil in paktik in t’aan yéetel uláak’ u ki’ilo’ob: je’ex ka na’ata’ak bix u táakbesa’al ti’ jump’éel pik’il ju’un, beyxan bix unaj u yantal u nu’uk ti’al ka yutsil nu’up’uk yéetel oochelo’ob, kúuchilo’ob beyxan boono’ob, ti’al beyo’ u yantal u táan u yich K’iintsil, táaka’an ich en La Jornada Maya. 
U k’a’abéetil maaya t’aan ti’ le pik’il ju’una’, míin ma’ táan u kaxtik chéen u ts’áak k’ajóoltbil ba’ax ku yúuchul; ku kaxtik u k’a’abéetkunsa’al, u na’ata’al, u tukulta’al, u jóoksa’al u tiskbalil, u kéet a’alal u jejeláasil ba’alo’ob tu yóok’lal; ti’al je’el máaxak, ti’al máax t’anik, beyxan ti’al ma’i’. Ti’ yani’ tumen yéetele’ ku páajtal u k’ajóolta’al uláak’ t’aano’ob yaan ti’al u k’a’abéetkunsa’al ba’al, ti’al u kaxtik máak bix u na’atik ba’ax ma’ u k’ajóoli’, ti’al u jets’a’al tuukulo’ob, ichil uláak’ ba’alo’ob.  
Mil 500 u téenal u beeta’al K’iintsile’, ma’ táan u chúukpajal le wáalal k’a’abéet ti’al u líik’sa’al jump’éel nojoch kúuchil ti’al maayai’, le beetik unaj u yantal uláak’ K’iintsilo’ob, uláak’ pik’il ju’uno’ob ti’al u ya’alpajal u jejeláasil bix u na’atal yóok’ol kaab. 
Xak'alutskíinsa'an tumen: Sasil Sánchez Chan"
10/06/2021,La Jornada Maya,Sasil Sánchez Chan,"Cancún, Quintana Roo",Macha’ab máax ku tukulta’al kíins juntúul xi’ipa’al táaka’an ichil LGBTTTI kaaj,"Máax beetik u fiiskaalil ti' u lu'umil Quintana Rooe', Óscar Montes de Oca, tu ts'áaj k'ajóoltbile', tu ja'atskab k'iinil le miércoles máanika', macha'ab tu péetlu'umil Tabascoe' Isidoro G., máax ku tukulta'ale', leti' máax kíins juntúul máak táaka'an ichil LGBT+ kaaj, le 5 ti' junio máanika', tu baantail 231, ti' u méek'tankaajil Benito Juárez; yóok'lal loobilaj beeta'abe' ts'o'ok u yantal ya'abach líik'saj t'aan ichil jejeláas múuch'ilo'ob. 
“Ka'aj ts'o'ok u ts'a'abal ojéeltbil kaxta'ab u wíinkilal juntúul kimen wíinike', yanchaj u k'a'alal le tu'ux úucho' ti'al u páajtal u yokol meyaj peritoos yéetel aj xak'al máako'ob, ti'al u kaxta'al yéetel u much'a'al tuláakal ba'ax ku páajtal tu yóok'lal ba'ax úuchij yéetel ti'al xan u beeta'al k'áatchi'ob"", beey tu ya'alaj Montes de Oca.
 
 
Wíinike' kíim úuchik u téejel u baakel u pool tumen ja'ats' yéetel jump'éel loolom ba'al (kuchiiyóo wa máaskab); ba'ale' le úuchik u tóoka'al u wíinkilale', ts'o'okili' u kíimil ka'aj beeta'ab ti'. 
Máax macha'abe' ti' kaja'an ka'ach naats' ti' le wíinik kíinsa'abo', ts'o'okili' ma'ili' u kíinse', ti' yanchajo'ob junsúutuk tu yotoch le xi'ipalo'. Ka'aj ts'o'ok u loobiltike', Isidoroe' luk' te'e' najo', ka'aj púuts'ij. 
“Úuchik túun u k'abéetkúunsa'al túumben nu'ukulo'ob ku meyaj tu kúuchil Centro de Control, Comando, Comunicación, Cómputo y Calidad, C5 beeyxan le yaan Fiscalía General ti' u lu'umil Quintana Rooe', béeychaj u yila'alale', le máax kiinsajnajo' Tabasco yaan, le beetike' yanchaj u k'áata'al áantaj ti' jo'olpóopil unaj u yáantaje', ti'al u béeytal u ma'achal"", tu tsikbaltaj Montes De Oca, máax tu ts'áaj u níib óolal úuchik u yúuchul múul meyaj yéetel u mola'ayil Defensa Nacional yéetel Marina, Policía Quintana Roo yéetel Guardia Nacional, beyxan tu chíimpoltaj le meyaj béeychaj u múul beeta'al yéetel u jo'olpóopilo'ob Tabasco.
 
 
Ichil ba'ax j ts'a'ab k'ajóoltbil tumen Plataforma México, yóok’ol máax beet le loobilajo’ jets’a’an u ju’unil ti’al u ma’achal yóok’lal kíinsaj tu beetaj tu péetlu’umil Guanajuato. Xak’al xooke’, beeta’ab je’el bix jets’a’an unaj u yúuchul, tumen máaxo’ob ku meyaj ti’al ka yanak p’iis óol kéen úuchuk wa ba’ax tu’ux ka táakbesa’ak bix u sexual óol le wa máaxo’, wa tu’ux ka yanak ba’al u yil u xiibil wa u x ch’upul óol máak,  beey a’ala’ab tumen Conferencia Nacional de Procuración de Justicia tu winalil diciembre, ti’ u ja’abil 2017.
Xak'alutskíinsa'an tumen: Sasil Sánchez Chan"
10/06/2021,La Jornada Maya,Sasil Sánchez Chan,"Playa del Carmen, Quintana Roo",Múuch’kabilo’obe’ ku k’áatiko’ob ka sáasilkúunsa’ak kiinsaj beeta’ab,"U jejeláasil múuch’kabilo’ob tu’ux ku yúuchul meyaj ti’al ka chíimpolta’ak sexual óolo’ob yaane’, tu líik’saj u t’aano’ob ti’al u ya’alik ma’ táan u éejentiko’ob úuchik u kíinsa’al juntúul xi’ipal, máax uts tu yich xiibo’ob, tu nojkaajil Cancún. Le beetike’ tu páayt’anjo’ob jo’olpóopo’ob ti’al ka beeta’ak u xaak’alil ba’ax úuchij, ba’ale’ tu yáamil u paakat u yóol xiib yéetel ko’olel, ti’al beyo’ u ts’a’abal u si’ipil máax beetej. 
Ti’ jump’éel ts’íib túuxta’ab Fiscalía General del Estado, beyxan ti’ Comisión de Derechos Humanos del Estado de Quintana Roo yéetel ti’ u Ayuntamientoil Benito Juáreze’, múuch’kabilo’ob péektsiltik yéetel chíimpoltik LGBT+ kaaj, je’el bix Resilietxs, Playa Pride, Lambda, Redefine Quintana Roo yéetel Diversas, ichil uláak’o’obe’, tu líik’saj u t’aano’ob ti’al u k’áatiko’ob ka sáasilkúunsa’ak ba’ax úuchij.
 
 
“To’on beey LGBT+ múuch’kabilo’one’, ma’ táan k-éejentik mix jump’íit ba’ax úuchij, tumen jach táaj k’aas úuchik u beeta’al loobilaj tu táan k kaaj, tumen ba’ax úuche’ ku núup’ul yéetel uláak’ loobilaj ku beeta’al yóok’ol LGBT+ máak yaan tu péetlu’umil Quintana Roo. K k’a’ajsik ti’ u jo’olpóopilo’ob le lu’uma’, leti’obe’ tu mokt’antajo’ob Exhorto tu táan Fiscalía General del Estado yéetel XVI Legislatura ti’ u H. Congresoil u Péetlu’umil Quintana Roo, tumen te’elo’ tu jets’ajo’obe’ yaan u yilko’ob bix u meyajo’ob ba’ale’ yaan u yáax chíimpolta’al u páajtalil wíinik, beyxan ti’ máaxo’ob ku meyajo’ob te’elo’ yaan u ka’ansa’al ti’ob bix u nu’ukil u beeta’al ba’al ti’al u ts’aatáanta’al ba’ax ku beetiko’obi’”, beey u xo’okol te’e ts’íibo’.  
Beyxan, ka’alikil táan u beeta’al, ti’ Internet, u mokt’aanil ti’al u yantal múul meyaj ichil u mola’ayil Comisión de Derechos Humanos del Estado de Quintana Roo yéetel u múuch’kabil Playa Pride, ikil táan u yáalkab u winalil u chíimpolta’al LGBT+ óole’, u nojochil kaláantik kaaj te’e lu’umo’, Marco Antonio Toh Euán, tu ya’alaje’, ti’al u kaxta’al ka xu’ulsa’ak p’eekil ku yantal yóok’ol LGBT+ kaaje’, jach k’a’anan u yantal múul meyaj yéetel u múuch’kabilo’ob kaaj, ts’o’okole’ tu k’a’aytaje’ u kúuchil Segunda Visitaduría General, ti’ yaan tu kaajil Cancúne’, yaan u ts’o’oksik u yilik tu beel ba’ax úuch yéetel le xi’ipala’, ts’o’okole’ ti’ kéen u beet tu táan Fiscalía General del Estado, ti’al u ts’aatáantik tuláakal ju’uno’ob yéetel ba’ax múuch’ ti’ le xaak’alila’. 
 
 
Jan Novak, máax jo’olbesik Playa Pride, tu ya’alaje’ unaj u seen meyajta’al ba’ax yaan u yil yéetel u páajtalil wíinik, tumen ba’ax ts’o’ok u yúuchul ti’ le ts’ook winalo’oba’, ku beetik u jach táaj yantal chi’ichnakil, ts’o’okole’ LGBT+ kaaje’ unaj u yutsil kuxtal, tu’ux mina’an péech’óolal mix p’eekili’. 
Susana Hurtado Vallejo, máax chíikbesik u meyaj u jala’achil u lu’umil México ti’ u péetlu’umil Quintana Rooe’, yéetel máax t’ana’ab ti’al u beeta’al le mokt’aanilo’, tu ya’alaj le tu’ux ku meyajo’ yaan u jach kaláanta’al ka ts’o’okok u yila’al ba’ax úuchij, ts’o’okole’ yaan xan u beetik jejeláas múul meyaj yéetel u múuch’kabilo’ob kaaj, ti’al u kaláanta’al yéetel u péektsilta’al u páajtalil LGBT+ kaaj.
Beyxan Red Feminista Quintanarroensee’ tu líik’saj u t’aan tu yóok’lal: “u ta’akal loobilaj ku beeta’al yóok’lal p’eekile’, chéen ku táakmuk’tik péech’óolal yaan yóok’ol u jeel máaxo’ob yaanal bix u sexual óolo’ob. K-awat ti’al k-e’esik ma’ táan k-éejentik ka úuchuk ba’alo’ob je’el bix le je’ela’”.  
 
Xak'alutskíinsa'an tumen: Sasil Sánchez Chan"
10/06/2021,La Jornada,Sasil Sánchez Chan,Ciudad de México,"X mixe sopraanóo, María Reynae’, yaan u chíikpajal ti’ a chíikulju’un Lotería Nacional","U mola’ayil Instituto Nacional de Lenguas Indígenas (INALI) yéetel Lotería Nacional (Lotenal), tu ts’áajo’ob k’ajóoltbil u chíikul ju’un Sorteo Mayor, yaan u xookolil 3807; ikil táan u beeta’al u nu’ukbesajil “Culturas Vivas”, tumen le ka’ap’éel mola’ayo’obo’, táan u chíikbesa’al ti’ le winala’, ayuujk t’aan.
Xak'alutskíinsa'an tumen: Sasil Sánchez Chan"
11/06/2021,La Jornada Maya,Sasil Sánchez Chan,"Mérida, Yucatán","Kúuchilo’ob ti’al u yu’uk’ul ja’il káaltal tu kaajil Jo’, ku k’áatiko’ob ti’ jala’ach ka múul meyajnako’ob","Juan Manuel Contreras y Astrid Sánchez
U yuumilo’ob yéetel u ajmeyajilo’ob kúuchilo’ob u yu’uk’ul u ja’il káaltale’ tu ya’alajo’obe’ yaan u chíimpoltiko’ob tuláakal ba’ax jets’a’ab unaj u beeta’al tumen u kúuchilo’ob u yúuchul janale’, je’el bix u cha’abal u yantal chéen u 50 por siientoil le beyka’aj máak ku yutstal u yantali’, beyxan u yantal u k’a’alal láas 10 áak’ab. Tu k’a’ajsajo’obe’, ikil u meyaj le kúuchilo’oba’, ku páajtal u yantal meyaj ti’ máak ti’al u tséentik u láak’tsilo’ob, ba’ale’ úuchak xan u yantal u k’ala’alo’ob tu winalil marzo ti’ le ja’ab máaniko’, úuchak u káajal pak’be’en k’oja’ane’, ya’abach meyajo’ob pe’erchajij. Ts’o’okole’ ma’ chéen leti’ob ku yilko’ob k’aasili’, beyxaj ajpaaxo’ob ku meyajo’ob te’elo’ yéetel mola’ayo’ob t’oxik u koonilo’obi’.
 
 
Tu ja’atskab k’iinil le jueves máanika’, junmúuch’ máako’ob ku meyajo’ob ti’ u kúuchil u yuk’a’al u ja’il káaltal tu baantail Centro Histórico ti’ u noj kaajil Jo’, tu beetajo’ob k’a’aytajil tsikbal tu’ux tu ya’alo’obe’, le ba’ax táantik u je’ets’el ti’al u kaláanta’al kaaj ti’ Covid-19e’, tumen u jala’achil u lu’umil Yucatáne’, ku p’atik paachil le kúuchilo’oba’ tumen ma’ táaka’ano’ob ti’ meyaj ku beeta’al ti’al u jeel beeta’al u suut taak’in. Ka’aj ts’o’ok tsikbale’, le múuch’ilo’ péeknaj tak tu táan Palacio de Gobierno ti’al u k’ubiko’ob k’áatan ts’íib tu beetajo’ob.
Te’e k’a’aytajil tsikbalo’, le múuch’o’ tu ya’alaje’, ukp’éel winalo’ob múul meyajnajo’ob ichil u nu’ukbesajil Plan de Reactivación Económica; meyajnajo’ob chéen beey u kúuchil janale’. Ts’o’okole’ le je’elo’ mix juntéen tu beetaj u ya’abtal u pa’ak’al u k’oja’anil Covid-19 te’e lu’uma’.
Ka’aj k’ucho’ob Palacio de Gobiernoe’, ts’o’okili’ u yantal kex 150 u túul máaki’ -ichil púut janalo’ob, aj paaxo’ob yéetel koonolo’obi’- ku náajalo’ob ti’ kúuchilo’ob tu’ux ku yu’uk’ul u ja’il káaltal tu kaajil Jo’. Leti’obe’ tu beetajo’ob líik’sajt’aan chúmuuk k’iin, ti’al u k’áatiko’ob ka jeel ts’a’abak ti’ob u páajtalil u meyajo’ob, tumen jets’a’ab u xo’ot’ol u meyajo’ob lik’ul u k’iinil bejla’e’, úuchik u ya’abtal máak k’oja’anta’al yóok’lal u pak’be’en k’oja’anil Covid-19.
 
 
Beey túuno’, leti’obe’ tu k’ubajo’ob k’áatan ts’íib tu beetajo’ob, tu’ux k’áatik ti’ jala’ache’ ka jeel tukulta’ak ba’ax beeta’abik, tumen leti’obe’ u k’áato’ob múul meyaj, ti’al ma’ u k’oja’anta’al uláak’ máak, yéetel ti’al u ka’ap’éel tukulta’al u yutsil le ba’ax ku jetsiko’obo’, tumen kéen beeta’ake’ ku yantal “ta’akan cha’ano’ob”. 
Le je’elo’, k’áata’ab tumen tu k’iinil jo’oljeak juevese’, ma’ táan u cha’abal u máan máak ichil 23:30 áak’ab tak 5:00 ja’atskab k’iin, sáansamal; mina’an xan u páajtalil u meyaj kúuchilo’ob u yu’uk’ul u ja’il káaltal, mix kúuchilo’ob ku meyaj de áak’ab; ts’o’okole’ chéen u 50 por siientoil ku páajtal u chu’upul le tu’ux ku janal máak yéetel najil k’ujo’ob.  
Xak'alutskíinsa'an tumen: Sasil Sánchez Chan"
11/06/2021,Itzel Chan,Sasil Sánchez Chan,"Mérida, Yucatán","U yokolta’al kúuchilo’ob tu’ux ku tséenta’al ik’el kaabe’, nojoch talam ma’ táan u ts’aatáanta’al tumen u jo’opóopil le lu’uma’","Luis Armando Choc Kumul, ts’o’ok 14 ja’abo’ob jo’op’ok u tséentik u yik’el kaab, le beetike’ u yojel beyka’aj ku tojoltik, beyka’aj meyaj unaj u beeta’al yéetel bix unaj u kaláanta’al le tu’ux u ts’áamajo’ob, ba’ale’ ts’o’ok ka’atéen u yokolta’al, yéetel kex tu beetaj u takpoolile’, tak walkila’ mix ba’al beeta’an tu yóok’lal. Le o’olale’ ku k’áatik ti’ u jo’olpóopilo’ob le lu’uma’ ka u ts’aatáanto’ob le ba’ax ku yúuchula’, tumen ti’ ya’abach máak ku yúuchul ti’ u péetlu’umil Yucatán.
Ti’ k’áatchi’ tsikbal beeta’ab yéetele’, Luis Armandoe’ tu tsikbaltaj ti’ kaja’an tu chan kaajil San Manuel de Tizimín, tu’ux ts’o’ok u yúuchtal káajak u tséentik kaab.
 
 
Tu táankelemile’ chéen 500 pesos ku náajaltik yéetel ka’ap’éel u jobonilo’ob yaan ti’, ba’ale’ beey úuchik u k`áajal u yutstal tu yich u meyajtik ti’ial beyo’ u yantal chan nonoj kaab ti’, ti’al u náajaltik uláak’ wa bajux, tumne yéetele’ je’el u yantal ti’ ti’al u tséentik u baatsil, úuchik u kíimil u na’.
Le meyaja’ tu kanaj u beet ka’alikil táan u xook, ts’o’okole’ tu jo’oloj jayp’éel k’iino’ob’e, tu kanaj xan ba’ax yéetel unaj u tséentiko’ob beyxan tu’ux unaj u yantal u yik’el kaab, le beetik ka tu yilaj yaan uláak’ kaajo’ob tu’ux yaan k’áax unaj u yantal ti’al u ts’áak u yo’ocho’obe’, yanchaj u péek yéetelo’obi’, beey úuchik u máan kajalkaaj yéetelo’obi’.  
“Tin manaj in mooto ti’al u páajtal in péek yéetelo’ob, ti’al xan u páajtal in kaláantiko’ob mantats’. Jujump’íitil úuchik u bin in k’a’abéetkunsik taak’in ti’al in meyajtiko’ob, tak ka ya’abchaj yik’el kaab kin tséentik”, tu ya’alaj.  
Beey úuchik u beetiko’ tak ka yanchaj 180 u p’éel u jobonilo’ob. Ichil u xíiximbalo’ob ti’al u winalil enero wa febreroe’ ku yantal u kaxtiko’ob tu’ux yaan taj wa xa’an, ti’al beyo’ u yantal tu’ux u tséentiko’ob.  
“Jach te’e winalo’ob ka yáax okolta’abeno’, óoli’ kamp’éel ja’abo’ob paachil, tu méek’tankaajil Chemax. Tene’ mantats’ in bin in wilo’ob ti’al in kaláantiko’ob, ba’ale’ juntéenake’, ka k’uchene’ tin wilaj jach táaj ya’ab kaab ts’o’ok u yantali’. Le beetik tin tukultaj ti’al u jo’oloje’ yaan u yantal ti’al in jóok’sej”, tu k’a’ajsaj. 
Ba’ale’ chéen ka tu yilaje’ mina’an kex 15 u p’éel u jobonilo’obi’, ts’o’okole’ kex tu beetaj u takpoolil tu táan Ministerio Público ti’ le baantailo’, mix ba’al beeta’ab tu yóok’lali’. Ts’o’okole’ ma’ yáax juntéen u yúuchul ti’o’, tumen le abril máaniko’ láayli’ xan beey úuchik u yokolta’alo’, ba’ale’ te’e k’inako’ 25 le j ch’a’ab ti’o’.  
Ichil ba’ax ojéela’an tu yóok’lal Encuesta Nacional de Victimización y Percepción sobre Seguridad Pública 2020, beeta’an tumen Instituto Nacional de Estadística y Geografía (Inegi), ba’alo’ob je’el bix le je’ela’ jats’a’an ichil “yaanal ookolo’ob”, ma’ je’ex u yokolta’al u yotoch máaki’.  
Xak'alutskíinsa'an tumen: Sasil Sánchez Chan"
11/06/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Am,"U ch’i’ibal amo’obe’ ti’ yaan ichil u múuch’il atrópodos, leti’e’ ba’alche’ob mina’an u baakel ichil u wíinkilal, tumen ti’ yaan yóok’ol kabili’; le ba’alche’ob beya’ chan nonoj yaan yóok’ol kaab. Amo’obe’ mina’an u xiiko’ob ts’o’okole’ waxakts’íit u yook yaan. Ka’a jaats u wíinkilal: cefalotórax yéetel u nak’. 
Yaan 49 mil 478 u p’éel u jejeláasil am, ts’o’okole’ ti’ le je’elo’obo’, 175 u p’éelale’ kaja’an ti’ u péetlu’umil Yucatán, beey úuchik u tsolik j bioologóo Roberto Rojo, máax jo’olbesik u kúuchil pláanetario Sayab.
 
 
“Tu lu’umil Quintana Rooe’ yaan óoxp’éel u jejeláas k’a’anan u jach kaláantikubáaj máak ti’: ka’atúul ti’ u jejeláasil viuda, uláak’ juntúule’ violinista. Ichil u xookil biologíae’ jets’a’an yaan viuda café, viuda negra yéetel violinista yucateca wa Loxosceles yucatana”, tu ya’alaj.
U nojochilo’obe’ ti’ yaan ichil ka’ap’éel tak óoxp’éel sentiimetróos. Suka’an u jantik mejen ik’elo’ob, x t’ara’acho’ob yéetel mejen ch’o’ob, yéetel ti’ ku yantalo’ob ti’ áaktuno’ob, ich k’áax, tu yáanal tuunicho’ob yéetel tu’ux éek’jolch’e’en. 
Xak'alutskíinsa'an tumen: Sasil Sánchez Chan"
14/06/2021,Jairo Magaña,Sasil Sánchez Chan,San Francisco de Campeche,IEECe’ ku k’ubik u chíimpolju’unil jets’ik ti’ Layda Sansores yanchaj u ya’abil u yéeyajil kaaj,"Ti’ u ts’ook xookil yéeyajo’ob beetchaj ti’ yéeytambal ti’al u jóok’sa’al máax kéen u beet u jala’achil u lu’umil Kaanpeche’, xoka’ab 132 mil 588 u p’éelel tumen Consejo General del Instituto Electoral del Estado de Campeche (IEEC). Walkila’, ts’o’ok u k’ubik u chíimpolju’unil tu’ux jets’a’an u ya’abil yéeyajo’ob yanchaj, ti’ Layda Sansores San Román, máax táaka’an ich Movimiento Regeneración Nacional (Morena), tumen yéetele’ ku chíimpota’al beey leti’ máax náajalt le keetilo’, ba’ale’ u múuch’kabil Va por Campeche, tu’ux táakpaj jbáaxal kuchnáal Eliseo Fernández, tu k’a’aytaje’ yaan u ketiko’ob tu táan tribunaalo’ob le ba’ax táan u bin u jéets’ela’.  
 
Beey túuno’, u k’u’ubul le ju’una’, u ka’ap’éel xáak’abil táan u yantal ti’al u p’áatal Sansores San Román, beey u yáax ko’olelil kéen u beet u jala’achil te’e péetlu’umo’.  
U ts’o’okol u xoka’al yéeyajo’obe’, ts’o’okspaj le sábado máanika’, beey úuchik u ts’a’abal k’ajóoltbil tumen IEEC. Tu taal u ye’esamenta’al le k’iin je’elo’, leti’ xan ka’aj ts’a’ab ojéeltbil u beeta’al sesiion éextraordinaaria, yaan u xookolil 34, ka’alikil táan u máan u k’iinilo’ob yéeyajil jets’a’an meyaj ti’al walkila’, tumen ma’ a’alak wa ts’o’oki’, ikil ma’ xan ts’o’okok meyajo’ob unaj u beeta’al tu paach yéeytambal. Le je’ela’ a’ala’ab tumen chéen uno por siiento u jela’anil yanchaj ichil u yéeyajilo’ob yanchaj te’e xóoxot’ lu’umil yéeyaj.  
Tu ja’atskab k’iinil domingoe’, Sansores San Románe’ tu láak’intaj Pablo Gutiérrez Lazarus, máax tu k’amaj u chíimpolju’unil jets’ik beey jo’olpóop yéeya’an tu kaajil Carmen; le beetike’ beeta’ab xíimbal k’aaba’inta’ab beey Caravana de la Victoria, tu’ux k’iimbesa’ab u náajal Morena ti’ jejeláas méek’tankaajo’ob.  
Ka’aj ts’o’ok u k’u’ubul ju’un ti’ Sansores San Románe’, séeba’an úuchik u jáanjan jóok’ol ti’al u ki’imak óoltik yéetel máaxo’ob táakmuk’tik, ka’alikil páa’ta’ab tu kúuchil Consejo General ti’ u mola’ayil IEEC, kex jach táaj k’a’amkach ja’ k’áaxi’. 
U almejen múuch’kabil Movimiento Ciudadano tu k’amaj, tu ts’ooke’, 133 mil 899 u p’éel yéeyajo’ob, ba’ale’ ikil núup’ Morena yéetel Partido del Trabajo (PT) chéen ti’al u táakbesa’al u aj báaxal kuuch ti’al u beetik u jala’achile’, yanchaj uláak’ 5 mil 683 u p’éel yéeyajo’ob, ti’al beyo’ u yantal tu ts’ooke’ 138 mil 231 u p’éelal, yéetel le náajalnaj Sansores San Román.
Le beetike’, Eliseo Fernández, máax suuka’an u k’a’abéetkunsik reedes sosiiales, je’el bix Facebooke’, tu k’a’aytaj yaan u kaxtik bix u ketik yéeytambal úuchij, beyxan yaan u k’a’abéetkunsik u páajtalilo’ob yaan ti’al u ye’esike’ leti’ máax náajalt le yéeytambalo’, ts’o’okole’, tu jets’aj yaan u chíibesik tuusil tu beetaj Morena ti’al u máan táanil. 
Xak'alutskíinsa'an tumen: Sasil Sánchez Chan"
14/06/2021,La Jornada Maya,Sasil Sánchez Chan,"Mérida, Yucatán",U jala’achil Yucatáne’ jach ma’alob p’isa’an tu lu’umil México; náajalnaj ti’ ya’ab méek’tankaajo’ob,"Úuchik u ts’o’okol u laj xo’okol tu beel, tumen u mola’ayil Instituto Electoral y de Participación Ciudadana (Iepac), tuláakal u yéeyajo’ob yanchaje’, chíikpaj ti’ le 42 u p’éel áayuntamientoilo’ob yaan tu péetlu’umil Yucatáne’ j p’áat meyaj juntúul máax táaka’an Partido Acción Nacional (PAN), almejen múuch’kabil tu’ux táaka’an xan u jala’achil le péetlu’uma’, Mauricio Vila Dosal, máax yaan tu jach ka’analil p’iisil beeta’ab ti’al u yojéelta’al utsil éejenta’an meyaj ku beetik, ichil u jeelo’ob yaan ti’ u lu’umil México. 
 
 
Ichil u ts’ook k’áatchi’xaak’al beeta'ab, Ranking Mitofsky Capítulo: Gobernadores y Gobernadoras de México ti’al u yojéelta’al bix u yilik kaaj u meyaj jala’ache’, chíikpaj u jala’achil Yucatáne’ jach k’a’anal yaan tumen p’isa’an yéetel 71.5%, jump’éel winal ma’ili’ beeta’ak yéeytambal.  
Ichil túun le 42 u p’éel méek’tankaajo’ob tu’ux yaan u yantal juntúul u jala’ach táaka’an ich PANe’, ti’ yaan u nojkaajil Jo’, tumen Renán Barrera Concha ka’a yéeya’ab beey jo’olpóop, ts’o’oole’ leti’e’ yáax máak kéen u beet óoxpuul u jala’achil.  
Ichil ba’ax a’ala’ab tumen Instituto Nacional Electoral (INE) maanal jump’éel miyoon 59 mil 480 u túul máak táakpaj te’e yéeytambal yanchaj le domigno 6 ti’ junio máanika’. Beyxan, je’el bix úuchik u p’áatal ya’abach u máakil PAN ti’al u beetik u jo’olpóopile’, láayli’ xan beey úuchik u p’áatal meyaj u ya’abil ichl Congreso del Estado, tumen 14 u túulal ku yantali’. 
Chéen ti’ jump’éel u kúuchil ma’ táan u jéets’el meyaj PANi’; yaan u táakpajal juntúul u máakil Movimiento Regeneración Nacional (Morena). Leti’e’ máax báaxalnaj Distrito VIII.
Uláak’ ba’al, yáax juntéen kéen meyajnak bolontúul ko’olel beey u ajpat a’almajt’aanil le péetlu’umila’, ts’o’okole’ waxaktúul ti’ leti’obe’ ti’ PAN jok’a’ano’obi’.  
Xak'alutskíinsa'an tumen: Sasil Sánchez Chan"
14/06/2021,Ap,Sasil Sánchez Chan,Israel,Jets’a’ab Israele’ túumben ala’ach jo’olbesa’an tumen Naftali Bennett,"Lúumben israelil jala’ache’ mokt’anta’ab le domingo máanika’, úuchik u tse’elel Benjamin Netanyahu, máax xáanchaj lajka’ap’éel ja’ab táan u beetik u yáax miniistsoil, tu’ux yanchaj nojoch talamilo’ob tak ka’aj k’a’abéetchaj u beeta’al kamp’éel yéeytambal ich ka’ap’éel ja’ab. Walkila’, Bennet, máax jo’olbesik jump’éel u chan múuch’kabil jach táaj ku chíimpoltik le noj lu’umo’, leti’e’ kéen u beet u túumben jala’achil, ts’o’okole’ unaj u kaxtik ka kéet yanak u jejeláasil máako’ob kúulpach u tuukulo’ob.
 
 
Xak'alutskíinsa'an tumen: Sasil Sánchez Chan"
15/06/2021,Jairo Magaña,Sasil Sánchez Chan,San Francisco de Campeche,"Aj chuk xexkayo’ob ti’ u lu’umil Kaanpeche’, ch’éen u túuxtik 600 u tóoneladas u koonolo’ob tak Estados Unidos","Úuchik u luk’sa’al u páajtalil u lu’umil México ti’al u chu’ukul xexkay ichil u ja’il Golfo de México, tumen ma’ patal bix u beeta’ali’, máax jo’olbesik Cámara Nacional de la Industria Pesquera y Acuícola (Canainpesca), Francisco Romellón Herrera, tu ts’áaj k’ajóoltbile’, tu lu’umil Kaanpeche’ ts’o’ok u ch’éenel u túuxta’al konbil 600 tóoneladasil xexkay tak tu lu’umil Estados Unidos, le beetike’ “jach “táaj k’a’anan u jeel réesertifikaarta’al excluidores de tortugas”, tu ya’alaj. 
Walkil ka’ap’éel winalo’ob paachile’, Comisión Nacional de Pesca y Acuacultura (Conapesca) tu beetaj, tu lu’umil Kaanpeche’, jump’éel múuch’tambal yéetel ajchuk kayo’ob yaan te’elo’, tu’ux táakpaj xan uláak’ yano’ob ti’ táanxel kaajo’ob, ti’al u páajtal u ka’ansa’al ti’ob bix je’el u páajtal u meyajtiko’ob yéetel u k’a’abéetkunsiko’ob excluidores de tortugas unaj u ts’a’abal ti’ xakil kay ku meyaj ti’al u jíiltiko’ob ba’al tak te’e chemo’obo’, tumen leti’e’ ba’ax suuk u k’a’abéetkunsa’al tu lu’umil México.
 
 
Romellón Herrerae’ tu tsolaj, ma’ili’ máanak u yáax k’iinil mayo’ ti’ u ja’abil 2020, k’iin jach piim yanik pak’be’en k’oja’anile’, leti’e’ ka yáax yanchaj kóola’ab u xikino’ob tumen Estados Unidos, ikil u kaxtik le noj lu’umo’ ka chíimpolta’al yéetel ka kaláanta’ak yóok’ol kaab; ti’al túun u káajbal mayoe’, k’a’aytab jets’ t’aanil a’alike’ ti’al julio kéen ts’a’abak u ts’ook k’iinil, kex tumen yanchaj u k’iinil ti’al u luk’sa’al beetoe’ “ma’ beetchaj ba’ax k’a’abéet ti’al u tse’elel”, tu ya’alaj. 
Tu ya’alaje’, beey ta’aytak u chukik jump’éel ja’ab úuchuke’, leti’obe’ ts’o’ok u kaxtiko’ob t’aan yéetel u jala’achil u lu’umil México, Andrés Manuel López Obrador, le beetik walkila’, táan u páa’tik u yojéeltiko’ob máax kéen u beet u túumben jala’achil le lu’umo’, ti’al u tsikbaltiko’ob ti’e’ ba’ax k’a’abéet ti’ob ti’al u yutsil yantalo’ob, ichile’, ti’ yaan ka’aj éensa’ak le bajux ku tojoltik kóombustiblée, ba’ale’ beyxan ka béeyak u múul meyajo’ob yéetel le péetlu’umo’, ti’al u páajtal u séeb meyajo’ob, tumen kex jaaj ema’an le beyka’aj koonol ku beetiko’obo’, ma’ tu ch’a’achibtaj bajyx u koniko’ob jump’éel u toneeladail xexkay.
Tu ts’ooke’, Romellón Herrerae’ tu ya’alaj tuka’atéene’, u meyajil chuk kaye’ táan u máansik nojoch talamilo’ob, ts’o’okole’ ku chíikpajal tumen yaan jayp’éel nojlu’umo’ob tu’ux táan u tukulta’al u yéensa’al le beyka’aj cheem ku jóok’ol chuk kay ti’al beyo’ u chan yantal jóok’oli’. Ojéela’an xane’, ti’al u winalil agosto ku káajal u k’iinil chuukil, ichil u ja’ilo’ob Tamaulipas tak junxéet’ Veracruz.
Xak'alutskíinsa'an tumen: Sasil Sánchez Chan"
15/06/2021,Joana Maldonado,Sasil Sánchez Chan,"Chetumal, Quintana Roo",Yanchaj xíimbalil líik’saj t’aan úuchik u kíinsa’al Yuridiana,"Tu k’iinil jo’oljeake’, u jejeláasil máako’ob, ichil láak’o’ob, kajnáalo’ob yéetel áaktibiistaobe’, jóok’ u líik’es u t’aano’ob; ti’al u chíikbesiko’obe’ tu beetajo’ob jayp’éel boonilo’ob tu kúuchil Fiscalía General del Estado beyxan tu Ayuntamientoil Bacalar, tumen jach táaj péeka’an u yóolo’ob úuchik u yáax kíinsa’al juntúul ko’olel te’e méek’tankaajo’. Jayp’éel k’iino’ob paachile’, k’a’ayta’ab j sa’at Yuridiana, chéen ba’axe’ ma’ xáanchaj ka’aj kaxta’ab kimen tu jáal bejil ku bin tak Felipe Carrillo Puerto.
Páayt’aane’ beeta’ab tumen u múuch’kabil Marea Verde, ti’al u káajsiko’ob líik’saj t’aan yáax je’el tu páalasioil le kaajo’, ti’al beyo’ u bino’ob tak tu kúuchil Fiscalía General del Estado. Te’e ka’ap’éel tu’ux máano’obo’, tu beetajo’ob boonil yéetel tu p’atajo’ob k’uben t’aano’ob ti’al u k’áatiko’ob ka xu’ulsa’ak u loobilta’al ko’olel.  
 
 
Le sábado máanika’, k’áata’ab áantaj, ti’ reedes sosiialese’, ti’al u kaxta’al Yuridiana Cruz Cima, máax k’ajóolta’an ka’ach beey Francis. Leti’e’ ts’o’ok ila’ab le jueves máaniko’, úuchik u jóok’ol tu meyaj, ba’ale’ láak’inta’an tumen juntúul xiib.  
Beey túuno’, úuchik u kaxta’al u wíinkilal juntúul kimen ko’olele’, le domingo máaniko’, Fiscalía General del Estadoe’ tu ts’áaj k’ajóoltbil xan ti’ reedes sosiaalese’, tu káajsaj u much’ik chíikulal ku bin u jóok’ol ikil u xak’alta’al bix úuchik u kíinsa’al juntúul ko’olel. Wíinkilale’ ti’ kaxta’ab tu kilómetroil 35+300, ti’ u bejil Bacalar-Felipe Carrillo Puerto. 
 “Chika’an yaan tu’ux loobilta’abij, Ma’ yo’omchaja’ani’. Aj xak’al máako’obe’ táan u beetiko’ob meyajo’ob yéetel táan u much’iko’ob ba’al ti’al u yojéeltiko’ob máax wa máaxo’ob táakpaj ti’ le si’ipil ba’ala’”, a’ala’ab tumen Fiscalía.
Beyxan k’áata’ab “ka yanak u yuumil máax meyajtik yéetel ojéeltik jach ba’ax le k’a’abéet u beetchajal kéen loobilta’ak ko’olel, je’el bix le ts’o’ok u yúuchula’, tu’ux xan ka chíimpolta’ak u páajtalil máak, ti’al ma’ u ts’a’abal k’aasil kuuch ko’olelo’ob kaxtik ka je’ets’ek u si’ipil máax beet le loobilajo’”.  
Ichil xookil beeta’ab tumen u múuch’kabil Siempre Unidas, úuchik u kíinsa’al le ko’olela’, ku náakal 18 chéen ti’ le ja’aba’, le beetike’ jach táaj táan u k’áata’al ka je’ets’ek u aalil a’almajt’aan yóok’ol máax beetej, ba’ale’ beyxan ka kaláanta’ak ko’olel je’el bix unaje’.  
Xak'alutskíinsa'an tumen: Sasil Sánchez Chan"
15/06/2021,La Jornada,Sasil Sánchez Chan,Ciudad de México,"Yáax juntéen u k’a’aykonta’al virtual its’at, tu lu’umil México","Jump’éel kúuchil ku k’a’aytik yéetel ku konik nu’ukulo’obe’, tu ts’áaj konbil jump’éel u meyajil ba’ax k’ajóolta’an beey NFT (token no fungible), tu’ux ku chíikpajal k’eexil táan u yantal ti’ bix suuk u beeta’al yéetel u yila’al its’at, tumen ku béeytal u ma’achal, ba’ale’ le je’ela’ chéen virtual yanik, kex beyo’, chíimpolta’an je’el bix jump’éel meyaj ku páajtal u ma’achale’.
Xak'alutskíinsa'an tumen: Sasil Sánchez Chan"
16/06/2021,La Jornada Maya,Sasil Sánchez Chan,"Mérida, Yucatán","U janalil kaaxil sikile’, k’uch tak tu ts’ook jaats ti’ ketlam táan u beeta’al tu lu’umil México","U janailil kaaxil sikil beeta’an tumen Addi María Ay Ché, Erika Evangelina yéetel Wendy Gabriela Puc Ay, táan u chíikbesik u péetlu’umil Yucatán, ichil u ts’ook jaatsil u ketlamil Concurso Gastronómico “¿A qué sabe la Patria?”. Le je’elo’, tumen u xa’akil janal ku beetiko’obe’, ti’ ku ch’a’ako’ob tu soolaro’obi’. 
U mola’ayil Secretaría de la Cultura y las Artes (Sedeculta), ku beetik páayt’aan ti’ kaaj, ti’al u táakmuk’ta’al janal táan u ts’a’abal k’ajóoltbil tumen le ko’olelo’oba’, máaxo’ob síij tu kaajil Chichimilá, Yucatán. Ti’al u beeta’ale’ ku yantal u yokol máak te’ela’: https://www.facebook.com/CulturasPopularesOficial, tumen ti’ kun na’aksbil tu k’iinil 17 ti’ junioi’, ts’o’okole’, u cha’anil le uláak’ máax táan u táakpajalo’ob te’e keetila’, yaan xan u ts’a’abali’; leti’obe’ ti’ ku taalo’ob tu lu’umil Guerrero, Oaxaca, Puebla yéetel Hidalgo. 
 
 
Ketlame’, táan u beeta’al tumen Dirección General de Culturas Populares, Indígenas y Urbanas ku meyaj tu yáamil Secretaría de Cultura del Gobierno de México. U náajalile’, taak’in. Yaan u ts’a’abal 150 mil pesos ti’ le janal kun asab táakmuk’ta’alo’, ts’o’okole’ chéen jump’éel ti’ jo’op’éeli’ jóok’sa’ab ichil tuláakal le 114 u p’éel múuch’ilo’ob beetik janal táakpaji. Máax náajalnaje’ yaan u ts’a’abal k’ajóoltbil tu k’iinil 21 ti’ junio, tu kúuchil www.gob.mx/cultura.
 Kex tumen tu k’aaba’ le janala’ ku ch’a’achibta’al kaaxe’, kéen beeta’ake’ ma’atech u ts’a’abali’. Ku beeta’al yéetel sikil, ajo, pimienta, canela, k’uxub, col yéetel hierbabuena. Tuláakal le xa’ak’o’oba’ ku ch’a’abal te’e soolaro’obo’ yéetel ich kool, ts’o’okole’ yéetel le ba’alo’oba’, ku táakmuk’ta’al xan u meyajta’al paak’áal.  
U yóol le ki’iwaja’ ku tal ti’ u neek’ k’úum, ku juch’kabta’al táan u jóok’ol te’ k’óobeno’, tu’ux ku ye’ets’el u k’aab ti’al ka béeyak u beeta’al mejen wóol sikil, je’el bix je’el u beeta’al yéetel bak’e’, ts’o’okole’ ku ts’a’abal ich lolokáankil ja’, ku bin u ts’áabal u yeek’ le sikil yéetel u jejeláas xa’ak’il sijbéeno’ob way lu’ume’.
Ti’ u yáax jaatsilo’ob le ketlama’, táakpaj uláak’ janalo’ob ku beeta’al ti’ uláak’ kaajo’ob, tu’ux ku t’a’anal amuzgo, cuicateco, u chontalil t’aan Oaxaca, chinanteco, tsotsil, huave, maaya, mazahua, mazateco, mixe, mixteco, náhuatl, otomí, purépecha, totonaco, tseltal, tarahumara yéetel zapoteco, ba’ale’ beyxan táakpaj afromexicana yéetel menonita kaaj, máaxo’ob t’anik alemán.
Xak'alutskíinsa'an tumen: Sasil Sánchez Chan"
16/06/2021,Itzel Chan,Sasil Sánchez Chan,"Mérida, Yucatán","Ma’ tumen wa ma’ k k’áat Tren Mayai’, chéen k k’áat ka sáasilkúunsa’ak bix táan u beeta’al ba’al yéetel: Comité de Lucha","U kajnáailo’ob Halachóe’ ku ya’aliko’obe’ ma’ tumen wa ma’ u k’áato’ob ka beeta’ab Tren Maya, chéen ba’axe’ táan u k’áatiko’ob ka jach sáasilkúunsa’ak ba’ax le táan u beeta’alo’, tumen chéen te’e baantao’, óoli’ chéen 50 u túul éejidatarioo’ob jet’sik ba’ax le kun beetbilo’, kex tumen maanal mil 800 u túulalo’ob, chéen ba’axe’ mix juntéen k’áatchibta’ako’ob yóok’lal ba’ax yaan u yil yéetel u ko’onol k’áax. 
Fernando May Sosa, máax táaka’an ichil u múuch’kabil Comité de Lucha en Halachó, tu ya’alaj: Ma’ tumen wa ma’ k k’áat ka beeta’ak Tren Mayai’, ba’ale’ k k’áat ka beeta’ak tuláajkal ba’al sáasil.
 
 
Le je’ela’, ku ya’aliko’ob tumen le domingo máaniko’, yanchaj jump’éel múuch’tambal tu’ux táakpaj u máakilo’ob Fondo Nacional de Fomento al Turismo (Fonatur), ba’ale’ chéen 50 u túul éejidatarioo’ob táakpajo’ob, ka’alikil 200 u túulalo’obe’ p’áato’ob táankab, beey úuchik u chíikpajale’, ma’ ya’ab máako’ob ooko’obi’, chéen junjaats le táan u beetiko’ob mokt’aan yéetel mola’ay manik k’áaxo’ob. 
“Táan k kaxtik ka béeyak u yantal tsikbal yéetel Jala’acho’ob, tumen ti’ le múuch’tambal máaniko’ ma’ béeychaj k táakpajali’, ts’o’ok k-ilike’ yaan ya’abach ba’al ma’ sáasiltako’obi’, je’el bix le 55 u túul máak ook te’elo’ chika’an u yéet máano’ob u jo’olpóopil le kaajo’, máax ma’ táan u beetik ba’al jach sáasili’”, tu ya’alaj.
Beyxan, tu ya’alaje’, ti’ le yáax múuch’tambalo’ob beeta’ab ti’al u ts’a’abal k’ajóoltbil jach bix le meyaj ku tukulta’al u beeta’al tumen u jala’achil u noj lu’umil Méxicoe’, ma’ táakpaj mixmáak ti’ u Ásambleail le Éejidoo’.  
“Chéen leti’ob, yéetel le komis, ku jets’iko’ob ba’ax kun beetbil, beyxan bin kéen úuchik u jets’t’aanil múul meyaj yóok’lal bej tu’ux kun máan Tren Maya. Beyxan, t-ilaje’ mix máak ti’ Procuraduría Agraria táakpaji’, yaan to’on bix k e’esike’, u délegadail le mola’ayo’, Rita Chuil, ma’ tu mokts’íibtaj le ju’uno’”, tu ya’alaj.  
Beyxan, tu ya’alaje’, ma’ patal bix beeta’anik ba’al tak walkila’, tumen chéen u t’aan wa jaytúul máak ku yu’ubali’. Tu tsikbaltaj xane’, ts’o’ok u yojéeltike’ yaan tu’ux ts’o’ok u bo’otal u tojol le k’áaxo’obo’ ichil 20 yéetel 39 miyoonesil pesos, ba’ale’ ti’ leti’obe’ chéen kamp’éel miyoon táan u ts’a’abal ti’ob. 
“Mina’an bix k-ojéeltik jach ba’ax u jaajil le mok’taan ts’o’ok u je’ets’el tak walkila’, mix xan jaytúul ts’o’ok u ya’alik je’el u konik u k’áaxi’. Ma’ tumen wa ma’ k k’áati’, chéen ma’ ki’imak k óol yéetel bix táan u beeta’al ba’ali’. Chéen k k’áat ka sáasilkúunsa’ak”, tu ya’alaj. 
Fernando Maye’ tu tsikbaltaj xane’, ti’ le múuch’tambal beeta’abo’, táakpaj xan u ajmeyajilo’ob u mola’ayil Barrientos y Asociados, ti’al u tiskbalta’al bix kéen máanak le k’áaxo’obo’, le beetik ku tukultiko’ob k’a’anan u yojéeltiko’ob ba’ax ts’o’ok u je’ets’el. 
Xak'alutskíinsa'an tumen: Sasil Sánchez Chan"
16/06/2021,La Jornada Maya,Sasil Sánchez Chan,"Mérida, Yucatán",K’a’ayta’ab u yáax cha’anil siirkóo tu kaajil Jo’,"U cha’ail Festival Internacional de Circo Mérida 2021 jump’éel meyaj yaan u beeta’al ti’ Internet, patjo’olta’an tumen u jaatsmeyajil Cultura ti’ u áayuntamientoil u le kaaja’, tu’ux yaanl u cha’anta’al ti’ kamp’éel k’iino’obe’, u meyaj 44 u túul aj its’ato’ob ti’ u lu’umil México, yéetel uláak’ táanxel lu’umilo’ob; yaan u beeta'al kaambalo’ob, tse’eko’ob, yéetel cha'ano’ob. Yaan u yúuchul ichil 24 tak 27 ti’ junio.
 
Xak'alutskíinsa'an tumen: Sasil Sánchez Chan"
16/06/2021,Ap,Sasil Sánchez Chan,"Madrid, España",Portugal yéetel Francia náajalnajo’ob ka’alikil CR7e’ tu ts’áaj túumben p’iisbáaxal,"U múuch’ báaxalil kóochak’ wóol ti’ u lu’umil Portugale’ jach táaj ba’atelnajij, ba’ale’ béeychaj u p’atik báaxal 3-0 tu táan Hungría, ti’ keetil yanchaj Budapest, tu yaax juntéenil u baáxal ich Eurocopa, tu’ux meyajnaj ti’al u p’áatal náajal yiknal, chéen ba’axe’ Cristiano Ronaldoe’ tu ts’áaj túumben p’iis ti’ gool oksa’an yéetel ti’ jaytéen báaxalnaja’an máak ti’ keetil.
Leti’ úuchik u káajal Grupo 7, le jach “u kanmaj” báaxale’, tu’ux máan táanil xan Francia, yóok’ol Alemania, ti’al u p’áatalo’ob 1-0, tu kaajil Múnich.
 
 
Xak'alutskíinsa'an tumen: Sasil Sánchez Chan"
17/06/2021,Itzel Chan,Sasil Sánchez Chan,"Mérida, Yucatán","U Ayuntamientoil Jo’e’, ku tukultik ts’o’oksik u yutskíinsik Paso Deprimido tu chúumukil julio","U jo’olpóopil u noj kaajil Jo’, Alejandro Ruz Castro, tu k’a’aytaj tak walkila’, tuláakal le meyajo’ob táan u beeta’al ti’al u yutskíinsa’al Paso Deprimido jach u ch’a’amaj bej, kex tumen ma’ ch’éenek u k’áaxal ja’ ti’ le ts’ook k’iino’oba’, le beetike’, wa tumen beey kéen úuchuk meyajo’, ku tukulta’al yaan u lája ts’o’okol ti’al u chúumukil julio.  
Ti’ k’áatchi’tsikbal beeta’abe’, Ruz Castro tu tsikbaltaj walkila’, u yáamil lu’ume’ ma’ ka’achajaki’, le beetik ts’o’ok u béeytal u yutsil meyajta’al ba’al te’elo’. 
“Éem le beyka’aj ka’anal yanik le ja’ ka’ach tu yóok’olal ja’ seen k’áax tu ja’abil 2020, ba’ale’ walkila’ ma’ jach táaj ka’anchajaki’, le beetike’ ts’o’ok u béeytal u beeta’al u meyaj utskíinajil te’e Paso Deprimidoo’ yéetel ma’ xo’ot’ok u beeta’ali’”, tu ya’alaj.
  
 
Beey túuno’, ti’al u beeta’al meyajo’obe’ ts’o’ok u yáax k’a’abéetkunsa’al 12 miyoonesil pesos, yéetel ma’ tukulta’an u xu’upul maanal ti’ 30 miyonesil ti’al u yutskíinsa’al.  
“Je’el bix ku bin u beeta’al meyajo’ob tumen mola’ay k’ubéenta’an ti’ ka u beete’, beeyxan u bin k jach k-ilik wa uts beeta’anil ti’al beyo’ u páajtla k bo’otik je’el bix jets’a’anil. Táan tukultik ti’al u chúumukil julio kéen láaj ts’o’okok”, tu ya’alaj.  
Ruz Castro tu ya’alaj aj meyajo’obe’ ma’ je’elel mix junsúutuk, bulk’iin u yúuchul meyaj sáansamal.  
“Ts’o’ok u koláarta’al u pak’il le jool táan u mu’uk’ankúunsa’alo’. Jo’oljeak k’uch u bolonp’éel ooyail semeentóo, ts’o’okole’ táan k múul meyaj yéetel kúuchilo’ob xaak’al, ti’al u kaláanta’al ka beeta’ak tuláakal ba’ax je’el bix yáax tukulta’ano’”, tu tsikbaltal.  
Meyajo’obe’ káaj u beeta’al tu jo’oloj jump’éel k’iin ts’o’okok u beeta’al xaak’al ti’al u yila’al ba’ax ku yúuchul yéetel Paso Deprimido, tumen tu ja’abil 2012 ka’aj kája u chíikbesik ma’ jach patali’, le beetike’, ts’o’ok u yantal u k’a’abéetkunsa’al 79.4 miyoonesil pesos ti’al u kaláanta’al yéetel u yutskíinsa’al tumen u Ayuntamientoil u kaajil Jo’.  
Ichil jayp’éel ba’al j ts’a’ab k’ajóoltbil tumen u Ayuntamientoil u kaajil Jo’, ti’al u yutskíinsa’ale’, táan u meyaj kex 60 máako’ob. Tak walkil xana’, táan u binetik u ts’a’abal jayp’éel duukto’ob ti’al u ts’a’abal u beel ja’ unaj u yéemel tak tu yáamil lu’um, tumen táan u tukulta’ale’ ma’ táan u xóot’ol meyaj tak kéen ts’o’okok.
Xak'alutskíinsa'an tumen: Sasil Sánchez Chan"
17/06/2021,Itzel Chan,Sasil Sánchez Chan,"Mérida, Yucatán",Yaan u beeta’al u yáax cha’anil Feria de Niñas Científicas ti’ u péetlu’umil Yucatán,"Tu k’iinil 17 yéetel 18 ti’ junioe’ yaan u beeta’al u yáax Feria de Niñas Científicas ti’ u péetlu’umil Yucatán, tu’ux yaan u táakpajal 18 u túul xoknáalo’ob ti’ u najilo’obxook kaaj yaan te’e lu’uma’, úuchik u jatsa’alo’ob tumen u ts’aamaj u yóolo’ob ti’ its’at meyajo’ob.  
X xak’al xook Ana María Castillo López, máax jo’olbesik u meyajta’al u nu’ukbesajil Programa de Vocaciones Científicas Niñas Yucatán ti’ u noj najil xook Escuela Nacional de Estudios Superiores, Unidad Mérida de la Universidad Nacional Autónoma de México (UNAM), tu ya’alaj le nu’ukbesaja’, múul meyajta’ab yéetel Centro comunitario Chimay A.C., ts’o’okle’ xáanchaj jump’éel ja’ab táan u beeta’al, ts’o’okole’ yanchaj ka’ jaatsil ti’: yáaxe’, beeta’ab jump’éel páayt’aan ti’al u paklan tsikbalta’al ichil u ajka’ansajilo’ob primaria, aj xak’al xooko’ob yéetel ajbelbesajo’ob; ts’o’okole’, ti’ le uláak’o’, táakbesa’ab le xoknáalo’obo’.  
 
 
“Ti’ u yáax jaatsil meyaje’, e’esa’ab ti’ aj ka’ansajo’ob ba’ax nu’ukulilo’ob je’el u béeytal u k’a’abéetkunsa’al ti’al u yila’al yéetel u k’ajóolta’al juntúul paal yaan u na’at yéetel uts tu yich its’at. Beetchaj jayp’éel xookilkaambal ichil u winalil octubre tak diciembre ti’ le najilo’ob xooko’, tu’ux páayt’anta’abo’ob táakpajal. Beey úuchik k kaxtik le x ch’úupalalo’oba’, máaxo’ob uts tu yicho’ob its’at”, tu ya’alaj.  
Jayp’éel ti’ le najilo’ob xook tu’ux ku xook le 18 x ch’úupalalo’oba’, ti’ yaan Kanasín, Jo’, yéetel Maní, ts’o’okole’, mix juntúul ti’ le ku táakpajalo’obo’, yáax biinja’an ti’ wa tu’ux ka beeta’ak sientiifikóo meyajo’ob.
“Le x ch’úupalalo’oba’ ku máansiko’ob tak talamilo’ob yóok’lal taak’in. Ichil u winalil enero tak junioe’ beetchaj xaak’al meyajo’ob yéetelo’ob, ts’o’okole’ láak’inta’abo’ob tumen xbelbesajo’ob, wa mentoras, ts’o’okole’ ti’al le cha’ano’, lalaj x ch’úupalale’ yaan u ts’áak k’ajóoltbil meyaj tu beetaj ba’ale’ yaan u láak’inta’al tumen u x belbesajil. Jejeláas ba’ax yóok’lal kun úuchul t’aan yéetel leti’e’ x ch’úupalalo’ob máax yéey bix u k’áato’ob u beeto’ob u tsoolil le meyajo’, yéetel yaan u ts’a’abal k’ajóoltbil yéetel chíikul ju’uno’ob ti’ Internet”, tu tsolaj. 
Tu k’iinil 17 ti’ junioe’ yaan u táakpajal bolontúul x ch’úupalal yaan u ja’abil ichil 11 tak 12, yéetel táan u xokiko’ob u ts’ook ja’abil primaria.   
X xak’al xooke’ tu ya’alaje’, kex tumen tu káajbal tukulta’ab u yúuchul meyaj yéetel maanal 25 najilo’ob xooke’, ma’ béeychaj tumen yanchaj Covid-19, le beetik yanchaj u yéemel u xookil le najilo’ob xooko’, ba’ale’ páayt’aane’ k’i’itbesa’ab yéetel u yáantajil Secretaría de Educación del Estado (Segey).
Ti’al túun u beetik u meyajo’ob le x ch’úupalalo’obo’, táakpaj aj xak’al xooko’ob ti’ u kúuchilo’ob Centro de Investigaciones y Estudios Superiores en Antropología Social (CIESAS), el Centro de Investigación Científica de Yucatán, A.C. (CICY), Centro de Investigación y de Estudios Avanzados (Cinvestav), Universidad Autónoma de Yucatán (UADY), UNAM, yéetel uláak’o’ob. 
Cha’ane’ yaan u máansa’al láas 11:00 ja’atskab k’iin ti’ u Facebookil u nu’ubesajil  ""Vocaciones Científicas en niñas de Yucatán"" ti’ le t’o’olilnuup’a’: https://www.facebook.com/vocacionescientificasyucatan/ beyxan ti’ u Facebookil ENES, Mérida https://www.facebook.com/ENESMERIDAUNAM/
Xak'alutskíinsa'an tumen: Sasil Sánchez Chan"
17/06/2021,Ap / Afp,Sasil Sánchez Chan,"Ginebra, Suiza","Biden yéetel Putíne’ ku mokt’antiko’ob ka suunak meyaj u éembajadoro’ob, beyxan ka chan ch’éejsa’ak jela’an óol","Ka’atúul ajmeyajnáalo’obe’ tu much’ajubáajo’ob, ts’o’okole’ xáanchajo’ob kex kamp’éel oorai’. Ti’ yáax múuch’il tu beetajo’obe’ ma’ ya’ab máak táakpaji’, ts’o’okole’ yanchaj uláak’ tu’ux táakpaj uláak’ ka’analmeyajil máako’ob ti’ u ka’a jaatsil jala’ach, yéetel xáanchaj kex 65 minutos. Te’e súutuko’, tsikbalta’ab bix je’el u páajtal u yutsil ila’al bix u meyaj ts’oon yéetel u béeykunsa’al u suta’al u ajmeyajnáalo’ob ti’ u kúuchilo’obi’. Bidene’ tu ya’alaj yóok’lal múuch’tambala’ úuch bin “ich ka’ap’éel mu’uk’a’an noj lu’umo’ob”, beyxan tu ya’alaje’ “jach táaj uts u much’ikubáaj máak ka’alikil táan u paklan ilikubáajo’ob”. Ka’alikil Putine’, tu ya’alaj yaan u alab óolalil u “jóok’ol ba’al uts” ti’ le tsikbal táan u yantala’. 
 
 
Xak'alutskíinsa'an tumen: Sasil Sánchez Chan"
20/06/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",K’a’anan k pakab ti’al u tse’elel kuuch tuukulo’ob jets’a’an,"K pakabe’ k’a’anan ti’al u tse’elel kuuch tuukulo’ob jets’a’an, je’el bix le ku ya’alik bix unaj u líik’sik u paalal máak, le beetike’, le k’iino’ob yaniko’ona’ jach no’ojantak ti’al u jeel tukulta’al ba’ax ku na’ata’al le kéen u ya’al juntúul xiib u k’áat ka yanak u paalal, tumen unaj u chúumukil-chúumuk u meyjil u líik’sa’al paalal, beey tu ya’alaj máax jo’olbesik Tribu Ubuntu, Elizabeth Bautista.
Tu múuch’kabil Tribu Ubuntue’ ku péektsilta’al u líik’sa’al paalal, ba’ale’ tu’ux ka méek’a’ak, ka chíimpolta’al yéetel ka na’atak jach ba’ax le táan u beeta’alo’, tu’ux mina’an mix jump’íit sajbe’entsilil: “k tuukul to’one’, ka k’éexek u moots le paalal ku líik’sa’alo’obo’, ti’al jeel kaniko’ob bix u múul yantal máak ich kaaj, paalale’ ku yaabilt’aale’ ku kanik u yaabilaj xan kéen nojochchajako’obe’, le beetik beyo’, yaan u chan ch’éejsa’al jela’an tuukulo’ob tu’ux ku sa’atal u beelo’ob tu paachil k’iin, mix xan u seen ba’atel yéetel u láak’o’ob”.  
U beelal juntúul xiib kéen líik’sa’ak juntúul paale’, Bautista tu ya’alaje’ táan u meyajo’ob ti’al u béeytal u k’exiko’ob tuukul, ikil u na’ata’ale’, unaj “chúumukil-chúumuk” u meyajili’, tumen u yuumil le wa máaxo’, wa u núupe’, unaj u múul beetiko’obi’, “k tselik ti’ob u tuukulil táan bin u yáantajo’ob, wa k papaxk’a’abtik tumen tu p’o’ojao’ob nu’ukulo’ob wa tu k’exo’ob u páañal le paalo’”, táan u kaxta’al ka u na’ato’obe’,unaj u beetiko’ob u chúumukil tuláakal le meyajo’, ti’al beyo’ u yantal tu’ux u chan ch’a’ak u yiik’ u na’ le paalo’.  
Le je’ela’, ku ya’alik, jach táaj k’a’anan, tumen ya’abach juntéenake’ chéen leti’e’ na’tsil máax kaláantik le paalo’, leti’ beetik xan u meyajil ichnaj, yéetel leti’obe’ ku p’áatalo’ob juntséelik.  
“Xiibe’ chéen chu’uch ma’ táan u páajtal u ts’áak, ba’ale’ tu yalabil ba’alo’obe’, je’el u béeytal u beetik tuláakal ba’ax beetik u na’ le paalo’, to’on túune’, k k’áat ka táakpajako’ob kéen jo’op’ok u líik’sa’al paalal. K tukultike’, ti’al u líik’sa’al juntúul paale’ k’a’anan tuláakal u láak’o’ob, ma’ chéen u na’obi’, le beetik tak leti’ob unaj u yantalo’obi’, ba’ale’ beyxan tak uláak’ u láak’o’obi’”, tu ya’alaj. 
Pakab kuxa’an te’e k’iino’oba’, tu ya’alaj, k’a’anan tumen ich k’eeyajil líik’sa’ab, ts’o’okole’ kex beyo’, táan u yilik bix u k’exik tuukul yaan, ma’ chéen u tuukulil ko’olel, “beyxan ti’ xiib yaan u tuukulil u k’exiko’ob ba’ax jets’a’an ti’ bix unaj u líiks’a’al juntúul paal, tuukul a’alik xiibe’ ma’ táan u yok’ol, wa ma’ táan u báaxtiko’ob muñeekáas. Ts’o’ok k ilike’, ma’ jach no’oja’an u líiksa’al paalal beyo’, ba’ale’ kéen táakpajako’obe’ óol talam u beetiko’ob ba’al ma’alob, ba’ale’ le je’elo’ beyo’ tumen táan k t’aan yóok’lal ba’ax ts’o’ok u jach táaj yúuchtal kana’ak, ts’o’okole’ leti’obe’ táan u ba’atelo’ob tu táan páatriarkaadoi’”. 
U yóol juntúul yuume’, tu tsolaj, ku ts’áak u páajtalil u ye’esik u puksi’ik’al ti’ u paalal je’el bix u beetik juntúul na’tsili’. Yuumo’obe’, tu ts’ook a’alaj, unaj u “no’ojan lu’umil” u paalal. Tumen leti’obe’ ku kaniko’ob ba’ax ku yilko’ob, le beetike’, wa juntúul paal ku yilik bix u múul meyaj u yuum ichnaj, beyxan ku chíimpoltik máake’, leti’e’ láayli’ yaan xan u beetik beyo’.
Xak'alutskíinsa'an tumen: Sasil Sánchez Chan"
18/06/2021,Joana Maldonado,Sasil Sánchez Chan,"Cancún, Quintana Roo","Jets’a’ab yaan u ts’a’abal u báakuna máax yaan u ja’abil ichil 30 tak 39, tu lu’umil QRoo","Úuchik u k’a’ayta’al u káajal u ts’a’abal u báakunail máax ts’o’ok 18 u ja’abil, ti’ wakp’éel u méek’tankaajilo’ob Baja Californiae’, u jala’achil u lu’umil México, Andrés Manuel López Obrador, tu ya’alaje’ ti’al u ts’ook p’sik’iinil junioe’ leti’ kéen káajak u ts’a’abal u báakuna máax yaan u ja’abil ichil 30 tak 39, tu lu’umil Quintana Roo; le je’ela’ ts’o’okili’ u yáax k’a’ayta’al tumen jala’ach Carlos Joaquín González.
 
Tu k’a’aytajil tsikbal suuk u beetik ja’atskab k’iine’, jala’ache’ tu tsikbaltaj le jueves máanika’, ts’oka’an u ts’a’abal u yáax jaatsil ts’aak ti’ máax yaan u ja’abil ichil 40 tak 49 u ja’abil, tu lu’umil Quintana Roo, beyxan Baja California Sur, ts’o’okole’ ta’aytak xan u ts’o’oksa’al u ts’a’abal ti’ máax yaan u ja’abil ichil 50 tak 59. 
“Ts’oka’an u ts’a’abal u yáax jatsil, ti’ máax yaan u ja’abil ichil 40 tak 49, tu lu’umil Baja California Sur yéetel Quintana Roo. Ti’ u k’a’ap’éelil le péetlu’umilo’oba’, máax maanal 40 u ja’abile’, ts’oka’an u ts’a’abal báakuna ti’ob u yáax jaatsili’. Te’e p’is k’iinila’ túuxta’ab u ka’a jaatsil ti’al máax yaan u ja’abil ichil 50 tak 59. U ts’ook p’iisk’iinil junioe’ yaan u káajal u ts’a’abal u báakunail máax yaan u ja’abil 30 tak 39, tu lu’umil Baja California Sur, beyxan Quintana Roo”, beey tu ya’alaj López Obrador.
Tu kúuchil Twittere’, máax beetik u subsecretarioil Prevención y Promoción de la Salud, Hugo López-Gatell Ramírez, tu k’a’aytaj u k’ujsa’al 506 mil u p’éel u báakunail Pfizer tu lu’umil México, ts’o’okole’ yéetele’ ku náakal 44 miyoonesil 505 mil báakunas ts’o’ok u yantal tu lu’umil México tak walkila’; le k’ujsa’abo’obo’ Quintana Roo kun ts’áabili’.  
Beyxan a’alabe’ yaan u yáax ts’a’abal tu méek’tankaajilo’ob Benito Juárez yéetel Solidaridad. 
Le p’isk’iinil máaniko’, u jala’achil le lu’umo’, Carlos Joaquín, tu k’a’aytaje’ yaan u ts’a’abal 314 mil báakuna ti’ máax yaan u ja’bil ichil 30 tak 39. Ts’o’okole’ láayli’ unaj u yila’al ba’ax kun beetbil yéetel báakuna unaj u ts’a’abal ti’ máaxo’ob ku meyaj ti’al u k’a’amal aj xíinximbal máako’ob, ba’ale’ ti’al le je’elo’ ma’ je’ts’a’ak u k’iinili’. 
Xak'alutskíinsa'an tumen: Sasil Sánchez Chan"
18/06/2021,La Jornada Maya,Sasil Sánchez Chan,"Tulum, Quintana Roo",Mina’an u je’elil u báanal cháak,"Tu lu’umil Quintana Rooe’, ts’o’ok kamp’éel k’iin káajak u k’áaxal ja’, ikil jok’a’an u k’a’amkach cháakil 3, le beetike’ bejo’obe’ ts’o’ok u jach táaj búululo’ob, yéetel ya’ab tu’ux biinja’an kóorrientei’. Te’e petenila’, je’le bix le ts’o’ok u yáax a’alpajalo’, láayli’ beey yanik Yucatán, tumen ts’o’ok u yantal u ts’a’abal meyaj u nu’ukbesajilo’ob ts’aatáantik kaaj kéen jach k’a’amchajak cháak. Le ku chíikpajala’ te’e oochela’ u kaajil Benito Juárez.
 
 
Xak'alutskíinsa'an tumen: Sasil Sánchez Chan"
18/06/2021,Joana Maldonado,Sasil Sánchez Chan,"Cancún, Quintana Roo",Boox kaalil ts'unu'un,"Ti’ jayp’éel u kaajilo’ob Sudaméricae’, u jejeláasil le ts’unu’una’ k’ajóolta’an beey boox kaal ts’unu’un, mango pechiverde wa tak manguito pecho verde; u sientiifikoil k’aaba’e’ leti’ le je’ela’: Anthracothorax prevostii, ts’o’okole’ jump’éel ti’ le 14 jejeláasil yaan yéetel kuxa’an Quintana Roo, ti’ le 333 u p’éel u jejeláasil yaan yóok’ol kaab. Suuk u yila’alo’ob tu petenil Yucatán.
 
 
J xak’al xook táaka’an Colegio de la Frontera Sur (Ecosur) Jorge Correa Sandovale’, tu ya’alaj le ts’unu’una’ je’el u p’isik tak 12 sentiimetróos, yéetel u loloch koje’ tak 25 milimetróos. 
Je’el aaltal tak 7.5 gramos yéetel u x ch’uupulile’ ichil 6.8 tak 7 gramos; suuk u yantal tu’ux yaan k’áax, ja’ yéetel u saamil jáal ja’. U boox kaalile’ chéen ti’ u xiibil ku chíikpajal, ts’o’okole’ tu tseeme’ óol boox wa chak boo, u neje’ láayli’ beeyo’, ka’alikil u paache’ ya’ax; u x ch’uupulile’ piim u boox t’o’olil yáanal u kaal yéetel k’ucha’an tu nak’. U jáalik u neje’, sak. Ku jaantik ba’alo’ob je’el bix am, ts’o’okole’ ku ya’abkunsikubáaj ichil febrero tak junio
Xak'alutskíinsa'an tumen: Sasil Sánchez Chan"
21/06/2021,Abraham Bote Tun,Sasil Sánchez Chan,"Mérida, Yucatán",Ts’o’ok 10 por siientoil u meyajil Tren Maya tu lu’umil Yucatán; kamp’éel winal xanchaja’ano’ob yéetel,"Máax jo’olbesik Fondo Nacional de Fomento al Turismo (Fonatur), Rogelio Jiménez Pons, tu ts’áaj k’ajóoltbile’, u meyajilo’ob Tren Maya tu péetlu’umil Yucatáne’ chéen tu 10 por siientoil ts’oka’anil, ts’o’okole’ tu chíimpoltaj óoli’ kamp’éel winalo’ob xanchaja’ano’ob yéetel.  
Ba’ale’, kex beyo’, tu ya’alaj yaan u xachikubáaj u ts’o’okso’ob ti’ le k’iin jets’a’ano’, ti’al diciembre ti’ u ja’abil 2023. “Kex tu jach xuul ka kíimiko’on” ti’al ka béeyak k ts’o’oksik, tu ya’alaj.
 
 
Ti’ k’a’aytajil tsikbal tu beetaj tu kaajil Ek Balam, Yucatán, úcuhik u mokt’anta’al múulmeyaj yéetel u múuch’kabilo’ob k’amik ajxíinximbal máako’ob ti’ mejen kaajo’ob ti’ le péetlu’uila’, tu ya’alaje’ ts’o’ok u yantal “topa’antak” ba’al u beetmaj ka xáanchajak meyajo’ob táan u beeta’al, je’el bix u pak’be’en k’oja’anil Covid-19, beyxan le ja’ab máaniko’ seen k’áax ja’ yéetel k’a’amkach cháak te’e lu’uma’.
Ichil ba’ax tu ya’alaj Jimenez Ponse’, uláak’ ba’al bix ts’o’ok u beetik u xáantale’, leti’ úuchben nu’ukulo’ob ku kaxta’al te’e yáanal lu’umo’, je’el bix úuchik tu Xóot’il 3 ku yáalkab Calkini, Kaanpech, tak Izamal, Yucatán, tu’ux kaxta’an 3 mil 500 u p’éel úuchben nu’ukulo’ob. “Ti’al aj xak’al xooko’obe’ míin jach táaj ma’alob, ba’ale’ ti’al aj meyajo’obe’ ma’, tumen láalaj súutuk ku xóot’ol meyaj tumen”, tu ya’alaj.  
Kex beyo’, tu ya’alaj meyaje’ najmal u beeta’al, ba’ale’ ku kaláanta’al le ba’ax ku kaxta’alo’; ts’o’okole’ tu ya’alaj xane’ táan u binetik ka yanak u yuumil meyajtik le ba’alo’ob kéen kaxta’ako’oba’, ti’al u kaláanta’al je’el bix unaje’.
Ts’o’okole’, tu ya’alaj, uláak’ jump’éel ba’al xaankunsike’, leti’ u je’ets’el u yantal u ju’unil le k’áaxo’ob ti’al u yúuchul meyaj, tumen yaan k’áax ch’a’aban chéen beyo’, tumen yaan máako’ob yóok’ol bej yano’ob, ba’ale’ ma’ táan u jóok’sbilo’ob ich ba’atelil, yaan u tsikbalta’al yéetelo’obi’.  
Beyxan tu tsikbaltaje’, ts’o’ok u yila’al maanal ti’ dos mil 300 ajch’a’a k’áax yaan, yaan tak kúuchilo’ob koonol ti’ le k’áaxo’oba’, je’el bix jump’éel OXXO yéetel jump’éel Six, le beetik xanchaja’an ba’ax. 
Uláak’ ba’ax tsikbalta’ab tumen Rogelio Jiméneze’, leti’e’ ba’ax yaan u yil yéetel u mola’ayil Ingenieros Civiles Asociados (ICA), tumen leti’ beet Línea 12 del Metro, tu noj kaajil Ciudad de México, júut ma’ seen úuchako’, ikil táan u meyajtik u Xóo’til 4 Tren Maya, ku yáalkab ich Izamal tak Cancún, Quintana Roo; tu ya’alaje’ kóol xikin ti’al tuláakal máak, le beetik yaan u ts’aatáanta’al u kaláanta’al meyaj ku beeta’al walkila’.  
Xak'alutskíinsa'an tumen: Sasil Sánchez Chan"
21/06/2021,Itzel Chan,Sasil Sánchez Chan,"Mérida, Yucatán",Yukatekoil múuch’il táakan ichil Jovenes Talento CICYe’ tu chíikbesaj México ti’ its’at cha’anil beeta’ab Turquía,"Junmúuch’ táankelemo’ob síijo’ob tu lu’umil Yucatáne’, tu ts’áajo’ob k’ajóoltbil tu táan u yich yóok’ol kaabe’, u sientiifikóo xaak’al tu beetajo’ob ikil u kaxtiko’ob u péektsiltiko’ob u k’a’abéetkunsa’al u kuxtalil lu’um, ti’al beyo’ ma’ u seten kíinsa’al kuxtal ku yantal te’elo’, le beetike’, meyaj tu beetajo’obe’ chíimpolta’ab yéetel Mención honorífica ichil Olimpiada Internacional de Proyectos de Ciencia 2021 (International Science Project Olympiad- INSPO), beeta’ab tu lu’umil Turquía.  
 
Luna Danae Euan Chab yéetel Farid Rodrigo Gómez Villegase’, chíikpajo’ob ichil le 21 u p’éel múuch’meyajo’ob táakpaj ti’ u jejelás lu’umilo’ob yóok’ol kaab, ichil u jaatsil Medioambiente ti’ INSPO 2021. Euan Chab yéetel Gómez VIllegase’ tu tsikbaltaj u meyajo’ob, tu táan juraadóo; leti’obe’ tu patjo’otajo’ob jump’éel túumben nu’ukbesaj ti’al u k’i’itbesa’al yéetel u kaláanta’al x ts’iipil (Beaucarnea pliabilis), junkúul xíiw suuk u yantal tu lu’umil Yucatán, ts’o’okole’ sajbe’entsil yanik tumen je’el u ch’éejele’, beey jets’a’an ichil NOM-059-SEMARNAT-2010, tumen te’e tu’ux ku yantal k’áax k’ajóolta’an beey baja caducifolia yéetel mediana subcaducifolia, ma’ ya’ab p’aatal ti’ le beyo’oba’.
K’a’anan u ya’alal le meyaj beeta’aba’, belbesa’ab tumen aj xak’al xooko’ob Miguel Ángel Herrera Alamillo, Leticia Peraza Echeverríay, Ileana Borges Argáez u teeknikoilo’ob xaak’al Unidad de Biotecnología ti’ Centro de Investigación Científica de Yucatán (CICY), ba’ale’ múuch’ile’ táakpaja’an ichil Talento CICY. 
U múuch’il meyaj Luna yéetel Faride’, béeychaj u táakpajal ti’ le ketlama’, úuchik u yáax táakpajal ichil Expociencias Yucatán 2020 (tu’ux tu náajaltajo’ob u yáax kúuchil, ichil u jaatsil Pandilla científica juvenil), beyxan táakpajo’ob Expociencias Nacional 2021, beeta’ab tu péetlu’umil Sonora.
Xak'alutskíinsa'an tumen: Sasil Sánchez Chan"
21/06/2021,La Jornada Maya,Sasil Sánchez Chan,San Francisco de Campeche,Kaanpeche’ ku xíimbal ti’al u táakmuk’tik LGBTTTIQ kaaj,"Junmúuch’ máako’ob, kex 500 u túulalo’ob táaka’an ichil u kaajil Lésbico, Gay, Bisexual, Travesti, Transexual, Transgénero, Intersexual y Queer (LGBTTTIQ), tu xíimbaltaj u jáal ja’il le noj kaajo’, ti’al u k’áatiko’ob ka táakbesa’ako’ob ichil u jejeláasil ba’ax ku je’ets’el ti’al u yutsil kuxtal kaaj, je’el bix xan u ti’al u táakbesa’alo’ob ichil u kajnáalilo’ob Kaanpech, ba’ale’ beyxan ti’al ma’ u p’ekta’alo’ob yéetel ti’al u chíimpolta’al u páajtalilo’obi’. 
Xak'alutskíinsa'an tumen: Sasil Sánchez Chan"
21/06/2021,La Jornada,Sasil Sánchez Chan,Ciudad de México,"Táan u ya’abkunsa’al u ch’íich’il boox ook albatros, tu petenil Isla de Guadalupe","U mola’ayil Secretaría de Medio Ambiente y Recursos Naturales tu k’a’aytaj úuchik u yáax xik’náal juntúul u ch’íich’il ti’ u jejeláasil Phoebastria nigripes, yanchaj ti’ u nu’ukbesajil múul beeta’an ichil México-Estados Unidos, ichil Reserva de la Biósfera, úuchik u káajal le meyajila’, tu winalil enero ti’ le ja’aba’.
 
 
Xak'alutskíinsa'an tumen: Sasil Sánchez Chan"
22/06/2021,Abraham Bote Tun,Sasil Sánchez Chan,"Mérida, Yucatán","Tu jo’oloj lajun ja’ab káajak u máan Tren Mayae’, yaan u ka’ap’éelchajal u xookil aj xíinximbal máako’ob ku bino’ob Chichén Itzá","Kéen jo’op’ok u meyaj Tren Mayae’, kéen u ya’al lajunp’éel ja’abe’, je’el u ka’ap’éelchajal le jaytúul máak ku kóojol xíimbal Chichén Itzá, beey u tukultik Marco Antonio Santos Ramírez, máax jo’olbesik le úuchben kaajo’. 
Tu tsikbaltaje’ tu ja’abil 2019e’, kúuchile’ xíimbalta’ab tumen 2.6 miyonesil máako’ob, ba’ale’ yéetel le túumben meyaja’, táan u tukulta’ale’ yaan u ka’ap’éelchajal le jaytúul máak ku k’uchul xíimbali’ tumen jach ma’ talam je’el u bin máake’. 
 
 
Le betike’, tu ya’alaj k’a’anan u ts’a’abal tuláakal ba’ax k’a’abéet ti’al u k’a’amal ya’abach aj xíinximbal máako’ob; ba’ale’ le meyajila’, unaj u beeta’al tumen u jala’achil u péetlu’umil Yucatán. “U tukulta’al u k’a’amal le beyka’aj máak yéetel le ba’ax yaan walkila’, jach ku ye’esik ma’ táan u béeytal”, tu ya’alaj. 
Yóok’lal túun úuchben maaya kaaje’ tu ya’alaje’ je’el u chukik ti’al u yokol le beyka’aj máako’, le beetik u aj meyajil Instituto Nacional de Antropología e Historia (INAH), tu ya’alaje’ xaak’alo’ob beeta’an te’e kúuchilo’ ti’al u yojéelta’al jaytúul máak je’el u yokole’, tu chíikbesajo’obe’ je’el u yantal tak 150 mil máak ti’ jump’éelili’ súutukil.
Beyxan tu ya’alaje’, wa ka múul yanak jump’éel u éestasionil Tren Maya te’e Chichén yéetel jump’éel túumben kúuchil ti’al u k’a’amal aj xíinximbal máako’obe’, je’el u chukik ti’al u k’a’amalo’obi’, tumen talamilo’obe’ ku yantal ti’ kúuchilo’ob je’el bix le tu’ux ku p’ata’al ets’kúunsbil kis buutso’ob, u kúuchil ta’ yéetel wiix, ichil uláak’ ba’alo’ob, chéen ba’axe’ le je’elo’ ma’ ti’ INAH p’ata’an u meyajil u beeta’alo’obi’. Le beetike’ mantats’ táan u tsikbalo’ob yéetel u jo’olpóopilo’ob Fondo Nacional de Fomento al Turismo (Fonatur). 
Kex tumen táan u máan pak’be’en k’oja’anile’, Chichéne’ láayli’ u jach táaj xíimbalta’al, tak yóok’ol le eláak’o’ob yaan tu lu’umil México, beey tu ya’alaj Santos Ramírez, úuchik u je’ebel tuka’atéen tu k’iinil 21 ti’ septiembre, tumen k’ala’ab chéen ti’al 21 ti’ marzo, ti’al u kaláanta’al kaaj. Walkila’, chéen u 30 pos siientoil ku yutstal u chu’upul ti’al xíimbaltbil. 
Beyxan tu ya’alaje’, mantats’ xan u tsikbal yéetel aj koonolo’ob ku yantalo’ob ka’ach te’elo’, ti’al u páajtal u suta’alo’ob meyaji’. Ba’ale’ ti’ le yano’ob ka’ache’, yanchaj u luk’ul jaytúulo’obi’ tumen talamchaj u p’áatalo’ob x ma’ meyajili’. Ma’ili’ yanak pak’be’en k’oja’anile’ yaan kex 674 u túulalo’obi’, ba’ale’ walkila’ chéen 350 u túulal.
Xak'alutskíinsa'an tumen: Sasil Sánchez Chan"
22/06/2021,Joana Maldonado,Sasil Sánchez Chan,"Cancún, Quintana Roo",U jala’achil QRooe’ tu jets’aj ma’ táan u yáax báakunarta'al máaxo’ob k’amik aj xíinximbalo’ob,"U jala’achil u lu’umil Quintana Roo, Carlos Joaquín Gonzáleze’, tu k’a’aytaje’, tu ts’ook p’isk’iinil junioe’ leti’ kéen káajak u ts’a’abal u báakunail Covid-19 ti’ kajnáalo’ob yaan u ja’abil ichil 30 tak 39, tu kaajilo’ob Benito Juárez yéetel Othón P. Blanco, beyxan ti’al u ts’o’okbal julioe’ yaan u ts’a’abal ti’ maáx yaan u ja’abil ichil 18 tak 29. Le beetike’, tséel p’áatik u tuukulil u ts’a’abal báakuna ti’ máaxo’ob ku meyajo’ob ti’al u k’amiko’ob aj xíinximbal máako’ob, tumen úuchik xan u yojéelta’al táan u káajal u sutulsuut uláak’ ka’ap’éel u túumben jejeláasil le pak’be’en k’oja’anila’, jala’ache’ tu ya’alaj táan u mu’uk’ankúunsa’al meyaj ku beeta’al ti’al u kaláanta’al kaaj.  
 
Carlos Joaquín tu ya’alaje’, ichil ba’ax táan u yila’al ti’ le máax táan u tsa’ayal pak’be’en k’oja’ane’, chíikpaje’ leti’e’ máaxo’ob yaan u ja’abil ichil 20 tak 40, ts’o’okole’ u ya’abil ti’ le je’elo’obo’ ku beetik meyajo’ob yaan u yil yéetel u k’a’amal aj xíinximbal máako’ob.
Beyxan tu tsikbaltaje’, u jala’achil u lu’umil México, Andrés Manuel López Obrador, je’el bix xan u mola’ayil Secretaría de Salud Federal, ts’o’ok u jets’iko’ob ma’ táan u ts’a’abal báakuna ti’ u aj meyajilo’ob k’amik xíinximbalo’.
“Tu ts’ook p’isk’iinil junioe’ yaan u káajal k ts’áak u báakunail máax yaan u ja’abil ichil 30 tak 39, tu kaajil Benito Juárez beyxan Othón P. Blanco, ts’o’okole’ le je’ela’ ku núup’ul ti’ u ts’ook u k’iinil xan u ts’a’abal u yáax jaatsil báakuna ti’ máax yaan u ja’abil ichil 40 tak 49, ti’al u taal u ts’o’okol yéetel máaxo’ob yaan ichil 60 tak 69, je’el bix xan u ts’a’abal u ka’a jaatsil ts’aak máaxo’ob yaan u ja’abil ichil 30 tak 39, ti’al beyo’ kéen láaj ts’o’okoke’, tu jo’oloj ka’ap’éel wa óoxp’éel p’isk’iinile’, u páajtal u káajal u ts’a’abal ti’ máax yaan u ja’abil ichil 18 tak 29, le beetik ma’ táan u yáax ts’a’abal ti’ máaaxo’ob ku meyaj ti’al u k’a’amal aj xíinximbalo’obi’”, tu ya’alaj.  
Jala’ache’ tu ya’alaj ts’o’ok u chan máan k’iin úuchik u yojéelta’al yaan ti’ le lu’umo’, u jejeláasil Covid-19, ba’ale’ le je’elo’ túumben úuchik u je’ets’el tumen Instituto de Diagnóstico y Referencia Epidemiológica ti’ u lu’umil Yucatán úuchik u sáasilkunsike, k’ucha’an brasileñail yéetel californianail jejeláasil.
Xak'alutskíinsa'an tumen: Sasil Sánchez Chan"
22/06/2021,La Jornada Maya,Sasil Sánchez Chan,"Mérida, Yucatán","Jo’e’, u wukp’éel kaajil no’ojan ti’al u máan máak ich kaaj","Noj kaaje’, p’isa’ab ti’ u wukp’éel kúuchil, ichil kaajo’ob xoka’an u kajnáalilo’ob ichil 500 mil, ba’ale’ ma’ táan u máan ti’ 1.5 miyonesil, ti’ u xookil ciclociudades 2020. Ichil 100 puntose’, Jo’e’ tu jóoik’saj 37, ba’ale’ u promeedioile’ ti’ j náak 35.87i’; chíikpaj ma’alo’ob yanik ti’ bix úuchik u tukulta’al unaj u péek kaaj, tumen yanchaj 67 por siientoil ti’, ba’ale’ jach táaj paachil yanik ti’ u yutsil kaláanta’al máak ti’ u bejil u máan kisbuuts’o’ob tumen 0 por siiento yanchaj ti’. 
 
 
Xak'alutskíinsa'an tumen: Sasil Sánchez Chan"
22/06/2021,Afp,Sasil Sánchez Chan,"Tokio, Japón","Neozelandesail ch’úuy pesase’, yáax trans máak yaan u táakpajal JO","Laurel Hubbarde’ leti’e yáax tráansjeneróo aj báaxal yaan u ketikubáaj ti’ Juegos Olímpicos yaan u beeta’al tu kaajil Tokio, úuchik u je’ets’el tumen u jo’opóopilo’ob deportee’ yaan u táakbesa’al ichil u ajbáaxalilo’ob le noj lu’umilo’. Leti’e’ yaan u táakpaajl ichil u jaatsil u ch’úuyal maanal 87 kilogramos, tu’ux walkila’, patatal tu kúuchil 16, ichil tuláakal máaxo’ob beetik le je’ela’ ti’ yóok’ol kaab.
 
 
Xak'alutskíinsa'an tumen: Sasil Sánchez Chan"
23/06/2021,La Jornada,Sasil Sánchez Chan,"Madrid, España",U múuch’il zapatistaobe’ ts’o’ok u pe’echak’tik u lu’umil Galicia,"Armando G. Tejeda
Ka tu chukaj las 6:10 tu taal u yáak’abtal -ti’ europail k’iine’- Escuadrón 421e’, tu’ux táaka’an junmúuch’ zapatistail máako’obe’, béeychaj u pe’echabtik lu’um tuka’atéen, úuchik u luk’ul México ti’al u k’uchul tak Europa. K’ucho’ob tu jáal ja’il Vigo, jump’éel k’a’anan k’áak’náab ti’ u lu’umil Galicia, tu’ux k’ama’abo’ob yéetel paax suuk u yu’ubaal te’elo’, paxa’an yéetel gaitas, flautas beyxan panderos, ka’alikil u papaxk’a’abtalo’ob yéetel u ki’iki’ yawta’al “¡Zapatae’ kuxa’an, láayli’ u yúuchul ba’atele’”.  
Zapatistaobe’ k’ucho’ob ti’ gayegail jáal ja’ le 20 ti’ junio máaniko’, óoli’ ka tu chukaj láas 4 tu taal u chíinil k’iin, ba’ale’ ma’ páatchaj u yéemelo’ob te’e cheemo’ tumen ma’ ts’o’okpsaj ba’al unaj tsoolol ti’al u béeytal u beetiko’ob, je’el bix u beetiko’ob uláak’ prueebas ti’al u ye’esiko’obe’, mix juntúul ichilo’ob tsaayal ti’ Covid-19i’, ba’al ka’aj ts’o’oke’ u Guardia Civil u lu’umil Españae’ -máax kaláantik u yokol wa u jóok’ol máak ich k’áak’náab te’elo’- tu yilaje’ tuláakal ju’un ku biinsiko’obe’ chuka’an je’el bix k’áatabik ti’ob.
 
 
Ka’aj éemo’ob Playa de Carrile’, k’ama’abo’ob tumen ya’abach máako’ob táakmuk’tik zapatista tuukul te’e lu’umo’, beyxan tumen uláak’ zapatista múuch’kabilo’ob yaan yóok’ol kaab, ba’ale’ u ya’abil le yanchajo’obo’ leti’e’ gallegailo’obo’, vascoilo’obo’ yéetel madrileñailo’ob k’ucho’ob tak u k’áak’nabil Vigo ti’al u te’eskuntiko’ob yéetel u táak’muk’tiko’ob xíimbal meyaj kéen u beeto’ob. Ba’ale’ yanchaj uláak’ máako’ob kóojo’ob te’elo’, ba’ale’ ti’ u taalo’ob Suiza, Alemania, Italia, Reino Unido, Grecia yéetel Irán. Zapatistail múuch’e’ yaan u p’áatal jayp’éel k’iino’ob Galicia ti’al u chan ch’a’ak u yóolo’ob ti’ jayp’éel k’iino’ob táan u máano’ob ich ja’, yéetel xan ti’al u líik’siko’ob tuláakal ba’ax k’a’abéet ti’al meyaj kéen u beeto’ob ti’ le winalo’ob ku taala’.  
U tuukulil xíimbal meyaje’, leti’ u k’uchulo’ob tak ti’ 30 u p’éel u nojlu’umilo’ob Europa. Ti’ le múuch’ila’ táakpaja’an kantúul ko’olel (Lupita, Carolina, Ximena yéetel Yuli), ka’atúul xiib (Bernal yéetel Darío) yéetel uláak’ juntúul wíinik ma’ táaka’an ti’ le ka’ap’éel jatsilo’oba’ (Marijose), máax ku t’a’anal beey “otroa”. Ti’ le p’isk’iinilo’ob ku taala’, yaan u k’uchul te’elo’, uláak’ zapatistail máako’ob yaan u luk’ulo’ob México ti’ péepen k’áak’.  
Ka’aj ts’o’ok u k’uchulo’obe’, zapatistaobe’ biinsa’abo’ob ti’ jump’éel kúuchil je’ets’ ti’al u páajtal u yáax t’aano’ob tu táan kaaj. Ka’alikile’, máaxo’ob u’uyike’ táan u yawatiko’ob “EZLN” yéetel “Zapatae’ kuxa’an”. Úuchik u t’aan zapatistaobe’ tu jeel ts’áajo’ob u k’aaba’ le lu’um tu’ux k’ucho’obo’, tu ts’áajo’ob ti’ “tierra insumisa”.
Xak'alutskíinsa'an tumen: Sasil Sánchez Chan"
23/06/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Jts’íib David Veruettee’ tu ts’áaj k’ajóoltbil áanalte’ tu beetaj ti’al u chíimpoltik miatsil maaya,"J ts’íib David Veruettee’ tu ts’áaj k’ajóoltbil u yáax áanalte’ ku k’aab’atik El Fin del Tiempo del no Tiempo, tu’ux ku chíimpoltik maaya miatsil, tumen jach táaj uts tu yich yéetel ku meyaj ti’al u péektsiltik.  
“Jump’éel áanalte’ tsola’an u ts’ìibil, jump’éel xaak’al beeta’ab yóok’lal ba’ax úuch ti’ le k’áaxo’ob tu’ux jets’a’an kúuchilo’ob ti’al xíimbaltbil walkila’; yóok’lal ya’abach kúuchilo’ob ku páajtal u xo’okol wa ba’ax, ku biinsikech ti’ u jejeláasil jats k’iino’ob maaya kuxtal yaan ka’achij”, tu ya’alaj u yuumil le áanalte’o’. 
 
David Veruettee’ síij tu kaajil Ciudad de México, ba’ale’ ts’o’ok u máan jayp’éel ja’ab p’áatak kajtal tu lu’umil Quintana Roo. Tu noj kaajil Playa del Carmene’ ku beetik u meyajil ts’íib péektsilo’ob yóok’lal miatsil yéetel ku máan xaak’al, u ya’abil ba’ax ku beetike’, leti’e’ yaan ba’al u yil yéetel miatsil maaya, tumen jach táaj uts tu yich.  
“Tin táankelemile’, táakpaajen ti’ u mexikanail múuch’kabil egiptología, jach táaj uts tin wich nukuch miatsilo’ob, ts’o’okole’ ka’aj k’uchen Quintana Rooe’ jach táaj taakchaj in wojéeltik ya’abach ba’alo’bo yóok’lal maayaob. Tin wilaj bix in chíimpoltik tuláakal le k’a’anan ba’alo’ob u yojelo’ob”, tu ya’alaj. 
Káaj u kona’al áanaltee’ le 15 ti’ abril máaniko’, ts’o’okole’ j ts’íibe’ ku ya’alik ma’alo’ob bin k’ama’anil. 
U k’aaba’ le áanalte’o’, ku tsolik j ts’íib, ku t’aan yóok’lal jump’éel k’a’anan p’iisil j ts’a’ab tumen maayaob ikil u máan k’iin: “22 ti’ diciembre ti’ u ja’abil 2012e’ j ts’o’ok jun jaats k’iino’ob xáanchaj 5 mil 200 ja’abo’ob, ba’ale’ tu paache’ ti’ ku taal jun jaats k’iino’ob ma’ k’iino’obi’, ba’ale’ le je’elo’ tak tu ja’abil 2025 kéen ts’o’okok; le ja’abo’ob je’elo’obo’ ma’ táaka’ano’ob ti’ k’iino’ob suuk u máano’obi’”. Ichil tsikbal tu beetaj yéetel j mayaa k’iino’ob ti’al u ts’íibtik le meyaja’, tu yojéeltaje’, ti’ yóok’ol kaabe’ yaan tak u ja’abil 2025 ti’al u jeel tukultik ba’ax ku beetik.
El Fin del Tiempo del no Tiempo, ku páajtal u ma’anal Amazon, beyxan táan u tsikbal yéetel uláak’ kúuchilo’ob konik áanalte’ob ti’al u páajtal u k’ujsa’al u meyaji’. Ti’ le winal ku taala’ yaan u páajtal u xo’okol ich inglés, yéetel ti’al agostoe’, ich ruso.  
Xak'alutskíinsa'an tumen: Sasil Sánchez Chan"
23/06/2021,Afp,Sasil Sánchez Chan,"Venecia, Italia",Unescoe’ ku k’áatik ka táakbesa’ak Venecia ichil u ba’alumbáaj yóok’ol kaab sajbe’entsil yanik u sa’atal,"Unescoe’ tu k’áataj, le martes máanika’, ka táakbesa’ak Venecia yéetel Budapest ichil u tsoolil u kananil kúuchilo’ob yóok’ol kaab sajbe’entsil yaniko’ob, beyxan tu k’áataj ka tse’elek te’e tsoolilo’, u beelil ja’ Liverpool, tumen yaan ya’abach meyajo’ob táan u beetik u p’áatalo’ob ich sajbe’entsil tumen je’el u k’astalo’obe’. Mola’aye’ tu ts’áaj k’ajóoltbil le k’áatan tu beetaja’, ikil táan u binetik jump’éel winal ti’al u beeta’al u múuch’tambalil yóok’lal le je’ela’, yaan yúuchul 16 tak 31 ti’ julio, tu lu’umil China. 
 
 
Xak'alutskíinsa'an tumen: Sasil Sánchez Chan"
24/06/2021,La Jornada Maya,Sasil Sánchez Chan,Ciudad de México,U jala’achil u lu’umil México yéetel Unescoe’ tu jets’ajo’ob u meyaj Consejo Científico Cultural ti’al u belbesajil Tren Maya,"U mola’ayil Fondo Nacional de Fomento al Turismo (Fonatur) yéetel Organización de las Naciones Unidas para la Educación, la Ciencia y la Cultura (UNESCO) tu múul betajo’ob ba’ax k’aaba’inta’ab beey Consejo Científico-Cultural, ikil táan ts’aatáanta’al u nu’ukbesajil láak’inaj meyaj, ti’al u yila’al ka utsil xíimbalnak u beel Tren Maya.
U tukulil Consejo Científico-Culturale’, leti’ ka béeyak u táakbesa’al máako’ob yéetel mola’ayo’ob k’a’anantak ti’ miatsil, xaak’al yéetel máaxo’ob u yojel u ch’a’anuk bix yanik yóok’ol kaab, ichil múuch’tsikbal yéetel xaak’al yaan u beeta’al tumen UNESCO, ti’al u páajtal u yutsil xíimbal meyaj táan u beeta’al. 
U x meyajnáalil Cultura, Alejandra Fraustro Guerrero, tu ya’alaje’ “u táakpajal Secretaría de Cultura ichil u meyajil Tren Mayae’ jump’éel ba’al k’a’anan yéetel unaj mantats’. U beelal jump’éel nojoch meyaj táan u líik’sa’al je’el bix Tren Mayae’, leti’ u kaláantik miatsil ku núup’ul ichil le kaajo’ob tu’ux kun máano’, le beetike unaj u xak’alta’al yéetel u kaláanta’al ba’ax yaan walkila’, le beetik táan u yúuchul múul meyaj yéetel Fonatur”.  
 
 
Beyxan, Rogelio Jiménez Ponse’ tu ya’alaj Consejoe’, jump’éel mola’ay nuup’ul meyaj yéetel Programa de Acompañamiento, táan u taal u beeta’al tumen UNESCO. Le múuch’meyaja’ ku kaxtik u ts’aatáantik meyaj unaj u beeta’al tumen u mola’ayilo’ob u lu’umil México, mola’ayo’ob ku beetiko’ob xaak’al yéetel kaaj, ti’al u yila’al bix beeta’anil meyaj ichil UNESCO yéetel FONATUR.
Ka’alikile’, Frédéric Vacheron, máax chíikbesik UNESCO tu lu’umil México, tu ya’alaj Consejoe’ k’a’anan nu’ukbesaj ti’al láak’inaj meyaj tumen ku nup’ik yéetel meyaj ku taal u beeta’al UNESCO ichil Tren Maya: u yantal u yutsil náajal tuláakal máax táaka’ani’, u kaláanta’al yóok’ol kaab, u yúuchul tsikbal yéetel mola’ayo’ob, yéetel u jets’a’al ba’al chéen wa beeta’an xaak’al k’a’abéet u ti’al.  Yéetel Consejoe’ yaan u ts’aatáana’al jejeláas meyajo’ob ku beeta’al ichil Proyecto de Acompañamiento para el Desarrollo Sostenible en la ruta del Tren Maya, je’el bix: u patjo’olta’al u nu’ukbesajil u k’ama’al aj xíinximbal máako’ob kéen jo’op’ok u máan Tren Maya, tu jo’oloj junk’aal ja’abo’ob, ti’al beyo’, u péektsilta’al u beeta’al nu’ukulo’ob yéetel meyajo’ob no’ojantak, tu’ux ka béeyak u na’atal, u cha’anta’al yéetel u yutsil chíikbesa’al miatsil yaan te’e lu’umo’obo’, ikil xan u ts’a’abal u páajtalil ti’ kaaj yéetel múuch’o’ob ti’a u jets’iko’ob bix kéen u beeto’ob ba’ax ku tukulitko’ob.
Tukulta’an u múul meyajta’al ichil kaajo’ob yéetel u múuch’ilo’ob le lu’umo’obo’, ba’ax u ba’alumbáajo’ob ti’al u beeta’al u tsoolts’íibil, beyxan ti’al u patjo’olta’al u nu’ukbesajil u kaláanta’al, ti’al beyo’ u yutsil k’a’abéetkunsa’al ba’al, ichil uláak’ ba’alo’ob.  
Ichil múuch’kabile’ táaka’an 16 u túul máako’ob jeets’el ti’ yano’obi’, tu’ux páayt’aanaj UNESCO yéetel Fonatur ti’al u yantal uláak’ mola’ayo’ob meyaji’, je’el bix: Secretaría de Cultura; Secretaría de Turismo; Secretaría de Medio Ambientes y Recursos Naturales; Secretaría de Relaciones Exteriores; Instituto Nacional de los Pueblos Indígenas (INPI); INAH; Instituto Nacional de la Economía Social (INAES); Comisión Nacional de Áreas Naturales Protegidas (Conanp), beyxan kajnáalo’ob yéetel u jaats xaak’al máako’ob ti’ u nojol-lak’inil México.
Xak'alutskíinsa'an tumen: Sasil Sánchez Chan"
24/06/2021,Itzel Chan,Sasil Sánchez Chan,"Mérida, Yucatán",Féeministaobe’ tu beetajo’ob takpool úuchik u túumben jets’a’al máax kun jo’olbesik Semujeres,"Féeministaa ko’olel, tu’ux táaka’an x xak’al xooko’ob, áaktibiistaob yéetel máaxo’ob táaka’an ich múuch’kabilo’obe’, tu takpoltajo’ob yanchaj mola’ay loobilajil, úuchik u je’ets’el u p’áatal meyaj María Cristina Castillo beey u x jo’olbesajil u mola’ayil Secretaría de las Mujeres (Semujeres), tumen ku ya’aliko’obe’ ma’ chuka’an u paakati’ ti’al u ts’aatáantik ba’ax jets’a’an ti’ a’almajt’aan ba’ale’ tu’ux ka u yáax tukult u kéet kuxtalil xiib yéetel ko’olel, le beetike’, tu leti’obe’ tu ts’áajo’ob jump’éel áamaparo tu táan Poder Judicial de la Federación.
Máaxo’ob táaka’an ichil Frente por los Derechos de las Mujeres, tu ya’alajo’obe’ k’a’abéetchaj u beetiko’ob le takpoola’ ti’al u yu’uba’al u t’aano’ob. X xaak’al xook Gina Villagómez Valdés tu ya’alaje’, ti’ áamparo j ts’áabe’ ku takpolta’al u loobilajil mola’ay. “Le ba’ax k beetika’ ku ts’áakton u páajtalil beey kajnáalo’on ti’al k líik’sik k t’aan tu yóok’lal ba’ax kúulpach u beeta’al ti’ a’almajt’aan”, tu ya’alaj. 
 
 
“Unaj u yantal juntúul wa máax u yojel ba’ax ku beetik, u yojel ya’abach ba’al tu yóok’lal ba’ax kéen u meyajtej yéetel u yojel bix u yúuchul le loobilaj ku máansik ko’olel sáansamal, tumen je’el bix táan u yúuchul walkila’, u kuxtal ya’abach ko’olel p’aatal chúumuk, yaan ku kíinsa’ali’ yéetel yaan ku loobilta’al ichil u yoto’ochi’. Láayli’ xan k loobilta’al yéetel u péech’óolal mola’ayo’ob chéen beey u jáanjan t’aano’ob. Jach yaan tu’ux k náajaltik le áamparo ts’o’ok k ts’áaka’”, tu ya’alaj.  
Beyxan, x áaktibista Nancy Walkere’ tu ya’alaje’ ts’o’ok u k’áatiko’ob ka béeyak u much’ikubáajo’ob yéetel u jala’achil u lu’umil Yucatán, ti’al u tsola’al ti’ ba’axten táan u k’áatiko’ob ka yanak juntúul máax no’ojan meyaj tu táan Semujeres. Tu ya’alaje’, te’e péetlu’umila’ yaan máako’ob no’ojano’ob ti’al u beetik le meyaja’, ts’o’okole’, kex ma’ táan u p’íitkunsik ba’ax beeta’an tumen María Cristina Castillo tak walkila’, leti’e’ chéen u k’áat u chíikbesubáaj ichil poliitikáa, ba’ale’ ma’ táan u náachtal u paakat ti’ ba’ax k’a’abéet ti’al ko’olel. 
Xak'alutskíinsa'an tumen: Sasil Sánchez Chan"
24/06/2021,La Jornada Maya,Sasil Sánchez Chan,"Mérida, Yucatán",''Paaxe’ ma’ chéen u ti’al xiibi’'',"Waktúul ko’olel yéetel u nook’il maryaachie’, ku xíimbaltik u bejilo’ob u noj kaajil Jo’, ka’alikil u paaxo’ob yéetel u k’aayiko’ob rancheras, ts’o’okole’ jujump’íitil u bin u k’ajóolta’alo’ob tumen kaaj. Leti’obe’: Jovita Ramón Gómez, Rita López Ramón, Marina Reyes, Valentina López Ramón, Fátima Hernández yéetel Teresa Hernández. Tu much’ajubáaj ti’al paax, je’el bix u kanmajilo’obi’, ti’al beyo’ u patjo’oltiko’ob u meyajil ‘Mariachi Femenil Mujer Mérida 2000’.
 
 
Xak'alutskíinsa'an tumen: Sasil Sánchez Chan"
24/06/2021,Astrid Sánchez,Sasil Sánchez Chan,"Mérida, Yucatán","Mujae’, áayim kuxlaj kex wa’awak’a’ab ba’ale’, tu chukaj 85 u ja’abil","Le xaklan ba’alche’a’, ma’ chéen leti’ u asab úuchben ba’alche’il k’ala’an ti’al u kaláanta’al yéetel ojéela’an kuxa’an, ichil tuláakal yóok’ol kaab, beyxan kuxlaj kex óoxtéen wa’awak’a’ab ba’al ikil táan ba’ateltáambal, yéetel xota’ab u x no’oj ook, ba’ale’ walkila’, jach táaj k’ajóolta’an ich TikTok. Le ba’alche’a’ kaja’an Zoolólgico de Belgrado, tu lu’umil Serbia, tu’ux ku táabsa’al tumen máaxo’ob kaláantik, ti’al u ye’esa’al u toj óolal yéetel u kuxtal.
 
 
Xak'alutskíinsa'an tumen: Sasil Sánchez Chan"
25/06/2021,Abraham Bote Tun,Sasil Sánchez Chan,"Mérida, Yucatán",A’almajt’aan ba’atele’ láayli’ táane’; tu kaxta’al u chíimpolta’al u páajtalil LGBTTTIQ+ kaaj tu péetlu’umil Yucatán,"Ba’ax ts’o’ok u béeykunsa’al ti’al u chíimpolta’al u páajtalil LGBTTTIQ+e’, chéen béeykunsa’an tumen k’a’abéetkunsa’an u jejeláasil ba’alo’ob yaan ti’ a’almajt’aan, tumen ba’ax jets’a’an ti’ péétlu’umo’ob, ti’ kaajo’ob yéetel ti’ almejen a’almajt’aane’ ma’ táan u chíimpoltiko’ob tu beel tuláakal páajtalilo’ob unaj u yantal ti’ob, beey u tukulta’al tumen jaytúul máaxo’ob chíikbesik múuch’ilo’ob kaaj ku meyajo’ob tu yóok’lal ba’ax yaan u yil yéetel le je’ela’.Kex tumen yaan jayp’éel ba’ax jets’a’an tumen Suprema Corte de Justicia de la Nación (SCJN), yóok’lal Corte Interamericana de Derechos Humanos, yéetel uláak’ k’a’anan a’almajt’aano’obe’, Péetlu’ume’ láayli’ u p’atik paachil u páajtalil máaxo’ob táaka’an ti’ le múuch’kaajila’.Le je’ela’, chéen leelem chíikbesik Yucatáne’ jach jeets’el bix u péech’óolta’al u páajtalil le kaaja’, tumen ti’ máax jets’ik a’almajt’aan yéetel ti’ le Péetlu’uma’ yaan u ts’ook t’aanil tu yóok’lalo’ob, beey tu ya’alaj Amelia Ojeda Sosa, máax jo’olbesik u meyajil Unidad de Atención Sicológica, Sexológica y Educativa para el Crecimiento Personal (Unasse). Ka’alikil láak’inta’an tumen Jorge Fernández Mendiburu, u áabogadoil Indignacióne’, ku múul k’a’ajsiko’ob ba’ax ts’o’ok u béeykunsiko’ob tak walkila’, yéetel ba’ax u jeel ba’alo’ob láayli’ unaj u ts’aatáanta’al u meyajta’al ti’al u yutsil u páajtalil máaxo’ob jejeláas u sexual óolo’ob.Tu k’iinil 15 ti’ julio ti’ u ja’abil 2019, u Congresoil Yucatáne’ tu p’ataj paachil je’el ba’axak k’eexil je’el ka’ach u beeta’al ti’ u a’almajt’aanil u kajnáalilo’ob le péetlu’uma’, le beetik ma’ éejenta’ab ka béeyak u ts’o’okol u beel xiib yéetel xiib wa ko’olel yéetel ko’olel. Te’e k’inako’obe’ u ka’atéenil úuchik u tse’elel le páajtalila’, ts’o’okole’ ma’ u chuk mix jump’éel ja’ab ka’aj yáax tse’elij. Jejeláas múuch’o’obe’ u péektsilmajo’ob ka yanak ya’abach áamparos, ti’al beyo’ u chíimpolta’al tumen ajpat a’almajt’aano’ob u páajtalilo’ob la jaats kaajila’, ba’ale’ ya’abach ba’al k’atik u beel, tumen yaan máake’ ma’ táan u yóotik ka yanak a’almajt’aano’ob ti’al u yutsil kuxtalo’ob. Ya’abach máako’obe’ láayli’ jach k’aalal u tuukulo’ob, ts’o’okole’ yaan u muuk’il u t’aano’ob yóok’ol le je’ela’, tumen ku táanilkunsiko’ob bix u pakta’al ba’al tumen najil k’uj, ts’o’okole’ ku p’ata’al paachil u páajtalilo’ob le kaaja’.  Tu ja’abil 2009, ku ya’alik Amelia, k’ala’ab joolnaj ti’ je’el ba’axak je’el ka’ach u k’exa’al ti’ u a’almajt’aanil le péetlu’umila’, tumen mina’an mix u chan p’íit páajtalil u k’exa’al Código Civil y Familiar. Le beetik Indignacióne’ tu k’a’abéetkunsaj jejeláas ba’al ti’al u ya’alik, le ba’ax táan u beeta’alo’, jach táaj ma’ oka’an ti’ ba’ax jets’a’an ti’ a’almajt’aan. Le je’ela’, tu beetajo’ob tu táan Comisión de Derechos Humanos del Estado Yucatán (Codhey), ba’ale’ ma’ chíimpolta’ab ba’ax tu ya’alajo’obi’.  Kex beyo’, múuch’kabilo’obe’ tu kaxtaj uláak’ bejo’ob ti’al u kaxtiko’ob ka chíimpolta’ak u páajtalilo’ob le jaats kajila’, kex tumen láayli’ yaan ba’ax k’atik u beelo’ob.  Tu ja’abil 2012e’, tu t’anajo’ob juntúul áabogado meyajnaj ti’al u ts’áak áamparos ikil u kaxta’al u chíimpolta’al u páajtal u ts’o’okol u beel xiib yéetel xiib, beyxan ko’olel yéetel ko’olel, tu péetlu’umil Oaxaca. Beey túuno’, ikil múul meyajnaj yéetel Indignacióne’, tu xak’altukultajo’ob bix je’el u páajtal xan u ts’áako’ob áamparóo tu péetlu’umil Yucatán, ti’al u yutsil ka’atúul máak taak u ts’o’okol u beel, ba’ale’ ma’ táan u páajtal tumen ma’ chíimpolta’an u béeytal u beeta’al tumen le a’almajt’aano’. Tu jo’oloj jump’éel ja’abe’, leti’ ka’aj ts’a’ab yáax áamparo, ts’o’okole’ ma’alob úuchik u bin ti’ob tumen chíimpolta’abij. Le beetik nuupe’ béeychaj u ts’o’okol u beel ti’ le péetlu’umila’. Beey úuchik u káajal u k’a’abéetkunsiko’ob uláak’ áamparos, ts’o’okole’ tak walkila’ ts’o’ok maanal ti’ 100 u k’a’abéetkunso’ob ti’al u páajtal u ts’o’okol u beel xiib yéetel xiib, beyxan ko’olel yéetel ko’olel. Beey túuno’, ichil ba’ax yaan u yil yéetel bix u yóol trans máako’obe’, tu ja’abil 2018e’ j ts’a’ab k’ajóoltbil jump’éel patjo’ol a’almajt’aan, beeta’ab tumen Cindy Santos Ramayo, máax táan ka’ach u beetik u x pat a’almajt’aanil te’e k’inako’obe’, táaka’an ichil u almejen múuch’kabil Nueva Alianza, ba’ale’ mix juntéen xak’alta’ak, chéen beey tu’ubsa’ano’. Kex beyo’, ikil k’a’abéetkunsa’an áamparose’ yaan trans máako’ob ts’o’ok u béeytal u k’exik u ju’unil u jets’a’al úuchik u síijilo’ob. Beyxan tu ya’alaje’, ti’ le péetlu’umila’ yanchaj jun túul ti’ le yáaxak máako’ob, juntúul xi’ipal 12 u ja’abil, máax áanta’ab tumen u yuumo’obe’, béeychaj u k’exik u ju’unil tu’ux jets’a’ab siijil, ti’al u ts’a’abal je’el bix u yu’ubik u yóol. Ba’ale’ le je’elo’ béeychaj chéen tumen k’a’abéetkunsa’ab jump’éel áamparo.
 
Ojeda Sosaae’ ku ya’alik u yaktáanta’al ba’al yéetel a’almajt’aan yane’, chéen u chíikulal táan u péech’óolta’al u páajtalil wíiniko’ob tumen máaxo’ob yaan u ts’ook t’aanil yóok’lal u páajtalilo’ob, tumen kex ojéela’an yaan tuukulmeyajo’ob ti’al u chíimpolta’alo’obe’, mix táan u xak’altukulta’al, wa ku tse’elelo’ob.  
 
Te’e k’iino’oba’, yáax juntéen kéen yanak u ya’abil máak u almejen múuch’kabil Partido Acción Nacional (PAN) ichil Congreso Local, tumen 14 u túul aj pat a’almajt’aan ooki’i, yéetel tu kúuchil pat a’almajt’aanil u lu’um Méxicoe’ tu ti’alintaj óoxp’éel ti’ jo’op’éel táan u kaxtik ka’achij.
Le beetike’, chi’ichnak u p’áatal múuch’kabilo’ob ku meyajo’ob ti’al u chíimpolta’al LGBTTTIQ+ kaaj, tumen le almejenil múuch’kabila’ ts’o’ok u ye’esik ma’ táan u k’exik u tuukul, yéetel ma’ táan u éejentiko’ob kéet ts’o’okol beel, ichil uláak’ ba’al yaan u yil yéetel u jejeláasil sexual óol máak.
 
 
 Xak'alutskíinsa'an tumen: Sasil Sánchez Chan"
25/06/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",U K’ulubil Cozumel,"U k’ulubil Cozumel wa pigmeo k’ulube’ (Procyon pygmaeus) juntúul ba’alche’ kaja’an ichil u xamanil yéetel u noojolil u peetenil Cozumel, ba’ale’ walkila’ táan u kaxtik bix ma’ u ch’éejel te’e baantaa’ tumen ku yach’a’alo’ob, le beetike’ táan u beeta’al jump’éel nu’ukbesaj ti’al u yoksa’al tu pool máaxo’ob ku máan ti’ kisbuutso’obe’ ti’al ma’ u seen chich bino’obi’.
U jejeláasil le ba’alche’a’, chéen ti’ le petenil ku páajtal u kaxta’al, beey u ya’alik j biologóo Rafael Chacón Díaz, máax jo’olbesik u kúuchil u kaláanta’al yéetel u ka’ansal u jejeláasil ba’al ti’al u yutsil yóok’ol kaab, táakbesa’an ichil Fundación de Parques y Museos de Cozumel. Leti’e’, ku ya’alike’ u jela’anil yéetel le uláak’ juntúul u láak’ le ba’alche’a’ yaan zona continentale’, ti’ yaan tumen le yaan Cozumele’ chichan.
 
 
Pigmeo k’ulube’ chéen ichil 250 yéetel 300 u túul yaan. Ku nojochtal tak yóok’ol 50 sentiimetros yéetel u aalile’ chéen ichil 3 tak 4 kilos. Suuka’an u jantik xíiwo’ob, mootso’ob, u yich che’ yéetel ba’alche’ob je’el bix káangrejos wa tak je’. Óoli’ lajka’p’éel ja’ab ku xáantal u kuxtal. 
Xak'alutskíinsa'an tumen: Sasil Sánchez Chan"
28/06/2021,Itzel Chan,Sasil Sánchez Chan,"Mérida, Yucatán","Yanchaj u ye’el junjaats chak juunkay k’ala’an ti’al u kaláanta’al, lu’umil Yucatán","U jejeláasil kay k’aab’ainta’an beey juunkay, wa mero, p’íitchajij, le beetik walkila’ táan u múul beeta’al jump’éel nu’ukbesaj ichil Secretaría de Pesca y Acuacultura Sustentables (Sepasy) yéetel Universidad Nacional Autónoma de México (UNAM) ti’al u yila’al ka jeel ya’abkunsa’ak, ts’o’okole’ ichil le yáax utsil ba’al ts’o’ok u chíikpajal ti’ le meyaja’, leti’ úuchik u yáax e’el kay ku tséenta’al tu péetlu’umil Yucatán, ts’o’okole’ le je’ela’ yáax juntéen u béeykunsa’al ti’ yóok’ol kaab.
Rafael Combaluzier Medina, u meyajnáalil Sepasye’, tu tsolaj walkila’ jets’a’an meyaj Comité Consultivo de Manejo de Mero en Yucatán, tu’ux ku yantal múuch’ilo’ob lalaj winalo’ob ti’al u jets’a’al ba’ax noja’an u beeta’al ti’al u jeel ya’abkunsa’al juunkay. 
 
 
Ti’ le múuch’kabila’ táaka’an máaxo’ob chíikbesik u meyaj Comisión Nacional de Acuacultura y Pesca (Conapesca), Instituto Nacional de Pesca (Inapesca) yéetel uláak’ mola’ayo’ob, máaxo’ob ku ts’áako’ob k’ajóoltbil tuukul meyajo’ob ti’al u yutsil juunkay. 
Walkila’, yaan jump’éel tuukul ma’ jets’a’aki’, ba’ale’ táan yila’al wa je’el u beetik uts ka bin p’a’atak ichil enero tak marzo u k’iinilo’ob tu’ux ma’ táan u béeytal u chuka’al juunkay, ti’al beyo’ u yantal uláak’ k’iino’ob ti’al u ka’a ya’abtalo’ob, chéen ba’axe’ láayli’ u tsikbalta’ale’.  
“Tene’ uts in wilik ka ya’abak u k’iinil tu’ux ma’ táan u páajtal u chu’uka’al le kaya’, je’el bix táan u tukulta’alo’, ti’al beyo’ u páajtal u tukulta’al uláak’ ba’al je’el u páajtal u chuka’ale’; beyxan je’el xan u yantal uláak’ u páajtalil u tsikbalta’al jayp’éel ba’al yaan u yil yéetel u k’ama’al ajxíinximbal máako’ob tu jáal ja’ilo’ob Yucatán, ti’al u chan ch’a’ak u yóol juunkay”, tu ya’alaj Combaluzier Medina.
Chíipaj p’íitchaj juunkaye’ tumen ka’ache’, tu ja’abilo’ob 90e’, ku k’uchul much’bil tak ichil 20 mil yéetel 30 mil tóoneladas, ba’ale’ walkila’ kéen máanak chukbile’ chéen ku much’a’al ichil cinco mil yéetel seis mil tóoneladas.
Ti’al túun u páajtal u yantal nu’ukbesajo’ob ti’al u ka’a ya’abkunsa’al le kaya’, táan u beeta’al xaak’alilo’ob. Je’el bix le táan u meyajta’al tumen u máakilo’ob UNAM. “Yéetlo’obe’ ts’o’ok u béeytal k beetik u yáax a’al le chak juunkayo’ob kaláanta’ano’ob, tu kúchil xaak’al UNAM, ts’o’okole’ le je’elo’ ma’ seen xáanchaj je’el bix tukulta’ab ka’acho’”, tu tsolaj.  
Meyajnáale’ tu tsolaj wa ma’ táan u beeta’al jump’éel nu’ukbesaj je’el bix le je’ela’, ku yantal u sajbe’entsil u sa’atal le kaya’.  
Nu’ukbesaje’ káaj u beeta’al tu ja’abil 2019, ts’o’okole’ ti’al u beeta’al xaak’ale’, chu’uk 22 u túul le chak juunkayo’oba’, le beetike’, ti’al u winalil abril leti’ ka yáax yanchaj u ye’elo’ob. 
Uláak’ ba’al tu ya’alaje’, le meyaja’ leti’e’ yáax táan u beeta’al ti’ yóok’ol kaab, le beetik nojba’al, ts’o’okole’ yaan u chíikbesik meyaj ku taal u beeta’al tumen u ajxaak’alilo’ob Yucatán.
Xak'alutskíinsa'an tumen: Sasil Sánchez Chan"
28/06/2021,Miguel Améndola,Sasil Sánchez Chan,Tulum,U éejidatarioilo’ob Cobáe’ ku k’áatiko’ob ka p’ataa’k tu k’abo’ob le úuchben kaaja’,"U éejidatarioilo’ob Cobáe’ táan u k’áatiko’ob ti’ u mola’ayil Instituto Nacional de Antropología e Historia (INAH) ka p’ata’ak tu k’abo’ob le úuchben kaaja’, tumen ku ya’aliko’obe’, ichil le 50 ja’abo’ob ch’a’aban tumen le mola’ayo’ ma’ u yilo’ob mix ba’al u yutsil ti’ le taak’in ku much’a’al ikil u bota’al u yokol máak u xíimbalt le kúuchilo’.  
Le jueves máaniko’, u múuch’il u ajmeyajilo’ob u éejidoil Cobáe’ tu much’ajubáaj yéetel Diego Prieto, máax jo’olbesik Instituto Nacional de Antropología e Historia (INAH); Margarito Molina, u meyjnáalil INAH ti’ u péetlu’umil Quintana Roo; Susana Hurtado, máax chíikbesik u meyajil u jala’achil u lu’umil México te’e péetlo’omo’; Rogelio Jiménez Pons, máax jo’olbesik Fondo Nacional de Fomento al Turismo (Fonatur) yéetel Margarita de Lourdes, máax chíikbesik Procuraduría Agraria te’e péetlu’umo’.
 
 
Te’e súutko’, Fausto May Cen, u jkomisil Cobáe’, tu tsolaj le 4 ti’ junio máaniko’, tu túuxtajo’ob jump’éel ts’íib tak INAH yaan ti’ u péetlu’umil Quintana Roo, tu’ux ku k’áata’al tumen le éejidoo’, ka p’ata’ak tu k’ab u túulisil páajtalil u meyajta’al u yúuchben kaajil Cobá.  
“To’one’ k beetik le ts’íiba’ (de formal) yéetel u yáantajil áabogado’ob, tumen yóok’lal bix tsola’anil k k’aaxo’obe’, k ilike’ le úuchben kaaja’ ti’ yaan ichil le k múulan ti’alo'; jets’a’an tak tu’ux ku náakal, ti' le 268 hectáreas tu’ux yano’, ma’ táan u páajtal k ch’a’ak ti’al k meyajtej, tumen ti’ yaan le úuchben kaajo’”, tu ya’alaj.
Tu ya’alaje’, táan u k’áatiko’ob ti’ INAHe’ ka ch’anukta’ak ba’ax ku ya’aliko’ob, tumen ichil le 50 ja’abo’ob p’ata’an tu k’ab le mola’ayo’, mix jun jaats ti’ u tojol bo’ol ku beeta’al ti’al u yokol máak te’e úuchben kaaj ts’o’ok u k’uchul yiknalo’obo’: “le beetik bejla’e’ táan k ts’áak u yojéelt ti’ INAHe’, taak xan k táakpajal ti’ le meyaj táan u beeta’alo’”.  
Beyxan tu tsikbaltaje’, ts’o’ok u mokt’anta’al yéetel u jo’olpóopilo’ob u lu’umil Méxicoe’, u yantal uláak’ much’tambal le 9 ti’ julio ku talaa’, ti’al u páajtal u ch’a’ako’ob u t’aanil ti’ ba’ax kun úuchul.
Xak'alutskíinsa'an tumen: Sasil Sánchez Chan"
28/06/2021,La Jornada Maya,Sasil Sánchez Chan,Ciudad de México,"Tak uláak’ k’iin, láak’","U restosil  j chi’inch’iint’aan boonil, Antonio Helguera, máax sa’at u kuxtal le viernes máaniko’, ts’ook láak’inta’ab tumen u láak’o’ob, u yéetajilo’ob yéetel u yéet meyajo’ob; te’e súutuko’ k’a’ayta’ab yaan u beeta’al chíimpolalo’ob, u ye’esajil yéetel cha’ano’ob tu’ux bíin e’esak u meyaj. Ya’abach ti’ máaxo’ob j bino’obe’ tu láak’intajo’ob u yaj óolal u yatan,  Alma E. Muñoz beyxan u paalalo’ob.  
 
 
Xak'alutskíinsa'an tumen: Sasil Sánchez Chan"
29/06/2021,La Jornada,Sasil Sánchez Chan,Ciudad de México,Suprema Cortee’ tu éejentaj u k’a’abéetkunsa’al cannabis ti’al u náaysik u yóol máak,"Ti’ yéeytambal beeta’ab, tu’ux waxaktúul máak éejentej yéetel óoxtúule’ ma’, Suprema Corte de Justicia de la Nación (SCJN) tu éejentaj jo’oljeak ma’ k’aas ti’ a’almaj t’aan u k’a’abéetkunsa’al máariguana ti’al u náaysik u yóol máaki’.
“Jach táaj k’a’anan k’iin ti’al jáalk’abil kuxtal”, beey úuchik u ya’alik máax jo’olbesik Noj Mola’ay, Arturo Zaldívar, ka’aj ts’o’ok éejenta’al ba’ax je’ets’ij.  
Yóok’lal ba’ax jets’a’abe’, yaan u yantal u yila’al bix kéen ts’a’abak u páajtalil u yutsil k’a’abéetkunsa’al cannabis tumen Secretaría de Salud yéetel Comisión Federal para la Protección Contra Riesgos Sanitarios (Cofepris), ba’ale’ unaj xan u jets’ik bix kéen béeyak u meyaj ti’ máak, je’el bix jets’a’an yéetel u ja’il káaltal. Le je’ela’ u k’áat u ya’ale’ ma’ táan u cha’ak u k’a’abéetkunsa’al máariguana tu táan u jeel máako’ob, mix tu táan menooro’ob, mix xan u jeel máak ka’ u yu’ub táan u beetik k’aas ti’. Beyxan ma’ táan u cha’abal u máansik máak kis buuts’, mix xan nukuch kamiono’ob wa yáax k’a’abéetkunsa’ani’.  
 
 
“Ichil ba’ax ku taal u k’iin yéetel le ba’ax jets’a’aba’, yéetel ma’li’ beeta’ak a’almajt’aano’ob tu yóok’lal tumen Congreso de la Unión, Secretaría de Salude’ yaan u yantal u ts’áak k’ajóoltbil u tsoolil ti’ bix kéen u ts’áaj u páajtalil u k’a’abéetkunsa’al tumen nojoch máako’ob yéetel ti’al ba’ax jach jeets’el unaj u meyaj. Ikil ojéela’an ku páajtal u ma’anal, u pa’ak’al, u meyajta’al, u ti’alinta’al yéetel u túuxta’al cannabis, beyxan u psikotroopikosil THC, k’ajóolta’an beey máariguana”, beey a’alab tumen x miniistráa, Norma Lucía Piña Hernández.
Ichil ba’ax éejenta’abe’ ti’ je’ets’ xan páayt’aan beeta’ab ti’ Congreso de la Unión, ti’al u káajal u patjo’oltik a’almajt’aano’ob yaan ba’al u yil yéetel u k’a’abéetkunsa’al le xíiwa’ ti’al u náaysik u yóol máak, ti’al beyo’ u meyaj ti’ kaaj je’el bix no’oja’an u ti’al.  
Ministro’obe’ tu ya’alajo’obe’ SCJNe’ ma’ táan u páajtal u jets’ik u a’almajt’aanil u k’a’abéetkunsa’al droogáas, tumen lelo’ chéen U Mola’ayil Pat A’almajt’aan yéetel U Jala’achil le lu’uma’ beetik, chéen ba’ax ku páajtal u beetike’ leti’ u tselik ba’ax jets’a’an yéetel ku kúulpachkúunsik ba’ax yaan ichil U Almejenil Noj A’almajt’aan le lu’uma’. 
P’el úuchik u chúukpajal le jaytúul miniistróos k’a’abéet ti’al u béeytal u éejenta’al tuukulmeyaj ts’a’ab k’ajóoltbil tumen x ministráa Piña Hernández, tumen leti’ káaj u ya’alik ka tse’elek ti’ le Noj A’almajt’aano’, u ts’ook ts’íibil ti’ u jatsts’íibil 235 yéetel 247 ts’a’aban ichil Ley General de Salud (LGS), tu’ux ma’ táan u cha’abal u k’a’abéetkunsa’al cannabis ti’al u náaysik u yóol máak.
Xak'alutskíinsa'an tumen: Sasil Sánchez Chan"
29/06/2021,Rosario Ruiz Canduriz,Sasil Sánchez Chan,"Playa del Carmen, Quintana Roo","Páayt’aan ti’al u xo’okol ka’ansaj ich ka’ap’éel t’aan, ti’ túumben najil xook, tu kaajil Felipe Carrillo Puerto","Úuchik u beeta’al tuáakal u t’aanil yéetel u máanil ti’al u láaj p’ata’al ba’al tu beele’, ajka’ansajo’ob ti’ u kaajil Felipe Carrillo Puertoe’ tu béeykunsajo’ob ka éejenta’ak u yantal jump’éel u noj najil xook bienestar Benito Juárez te’e kaajil je’elo’. Le najil xooka’ táakbesa’an ichil nu’ukbesaj ku taal u beeta’al tumen U Jala’achil u lu’umil México tu’ux ku je’ets’el najilo’ob xook ti’ kaajo’ob tu’ux mina’an, ti’al beyo’ u yantal tu’ux u yúuchul kaambal. 
X ka’ansaj Maritza Yeh Chan, máax jo’olbesik u meyajil le najil xooka’ tu ya’alaj “yaan aj ka’ansajo’one’ wey siijilo’ob ti’ maaya lu’um, ts’o’okole’ to’on beet u máanil ti’al u yantal le najil xooka’, t’aanajo’on yéetel máax jo’olbesik le nu’ukbesajo’, t ts’áaj k’ajóoltbil meyaj tak tukultaje’, tak ka’aj éejenta’abij”.  
 
Beyxan, náats’o’ob yiknal u jo’olpóopilo’ob Felipe Carrillo Puerto ti’al xan u ts’a’abal ti’ob junxóot’ k’áax ti’al u yantal tu’ux u beeta’al le najil xooko’. Le je’el xa’ano’, béeychajij. 
U yáax ja’abil xooke’ yaan u káajal agosto yéetle táan u páa’tal ka yanak ichil 100 yéetel 150 u túul xoknáalo’ob.  
Tak walkila’ chéen jump’éel nu’ukbesajil xook yaan u ts’a’abali’, leti’ bix u yúuchul ka’ansaj ich ka’ap’éel t’aan (maaya-káastelan) yéetel máax kéen u ts’o’oks le xookila’, yaan u páajtal u ka’ansaj ti’ preescolar, primaria yéetel secundaria.
Yeh Chane’ tu ts’áaj k’ajóoltbile’, x ma’ bo’olil u ts’íibtik máak u k’aaba’i, ts’o’okole’ ti’ xoknáalo’obe’ yaan u ts’a’abal lalaj winale’ dos mil 300 pesos ti’al u yáanta’alo’ob.  
Máax u k’áat u beet le xokila’, yaan u yantal u k’ubik u ju’uno’ob Casa de la Cultura tu méek’tankaajil Felipe Carrillo Puerto. Jach u xanile’ unaj u biinsa’al tak 30 ti’ junio. Beyxan ku páajtal u t’aan máak te’ela’: 9831853051 wa u túuxta’al ts’íib ti’ u kúuchil Facebook Doncella Maya.
Xak'alutskíinsa'an tumen: Sasil Sánchez Chan"
29/06/2021,Joana Maldonado,Sasil Sánchez Chan,"Cancún, Quintana Roo","QRooe’, u yóoxp’éel péetlu’umil México tu’ux asab ya’ab u kíinsa’al ko’olel","Ichil tuláakal u nojlu’umil Méxicoe’ yaan waxakp’éel péetlu’umo’ob tu’ux muuch’ul u 57.4 por siientoil ti’ le 423 u p’éel xaak’al táan u beeta’al ti’al u sáasilkúunsa’al bix kíinsa’ab ko’olel ichil u winalil enero tak mayo ti’ u ja’abil 2021. Quintana Rooe’ ti’ yaan tu yóox kúuchil ichil le péetlu’umo’oba’, tu paach Morelos yéetel Sonora. Tu méek’tankaajil Benito Juárez ucha’an u yaabil kiinsajil ko’olel ojéela’an ucha’an te’e péetlu’uma’.  
 
Xak'alutskíinsa'an tumen: Sasil Sánchez Chan"
29/06/2021,La Jornada Maya,Sasil Sánchez Chan,"Mérida, Yucatán",Fonature’ ku k’a’aytik bix yanik u meyajilo’ob Tren Maya tu xóot’il Izamal-Cancún,"Ti’ jump’éel k’a’aytajil ts’íib ts’a’ab k’ajóoltbil tumen le mola’ayo’, a’alabe’ meyajo’ob ku beeta’al ti’ u Xóot’ 4e’ u ch’a’amaj u ka’atséelil bej: ti’ le yaan xamane’ táan u beeta’al nojbej kant’o’ol yaan ti’, yéetel le yaan xamane’ ti’ kun áalkab Tren Mayai’. Táan táaxkunsa’al le bejo’, ts’o’ok u bu’ut’ul, ts’o’ok u ts’a’abal u yáax yáal yéetel u asfaaltikóo ba’alil ti’al u p’áatal chich yéetel táax le bejo’, tumen beyo’ yaan u yantal tu’ux u jéets’el u beel le chimesk’áak’o’.
 
 
Xak'alutskíinsa'an tumen: Sasil Sánchez Chan"
30/06/2021,Juan Manuel Contreras,Sasil Sánchez Chan,"Mérida, Yucatán",U wíinikilo’ob k’áak’nab Yucatáne’ ku k’áatiko’ob ka xu’uluk u chu’ukul kay ich ta’akumbajil,"Aj chuk kayo’ob táakano’ob ti’ jejeláas u múch’ilo’ob kaaje’, táan u k’áatiko’ob ti’ u jo’olpóopilo’ob le lu’uma’, ka u yil ba’ax kéen u beet yéetel máaxo’ob ku máan u ta’akikubáajo’ob ti’al u chukiko’ob kay tu lu’umil Yucatán, tumen ku loobiltiko’ob kuxtal yaan k’áak’náab, ba’ale’ ku beetik k’aas xan ti’ máaxo’ob kuxa’anob yéetel le meyaja’. Ti’ le 12 mil u túul chuk kay yaan Yucatáne’, maanal ti’ mil 500 u túulale’ ta’akunbáajil u beetiko’ob; u 30 por siientoile’ kay chuka’ane’ ma’ no’oja’an jóok’sa’ani’, tu ya’alajo’ob.
Ti’ k’a’aytajil tsikbal tu beetajo’obe’, tu ya’alo’ob ma’ ki’imak u yóolo’ob yéetel ta’akunbáajil chuk kay yaan te’e péetlu’uma’; beyxan tuláakal ba’ax xa’ak’ta’an ichil máaxo’ob beetik le meyaja’.
 
“U yúuchul le je’ela’ ku beetik u yantal uláak’ nojoch talamilo’ob, je’el bix sajbe’entsil u kuxtal máak yéetel u p’áatal mina’an meyaj, tumen táan u bin u ch’éejsa’al ba’alche’ob”, beey tu ya’alaj José Manuel Sánchez González, máax jo’olbesik Armadores Pesqueros A.C.
Leti’e’ tu ya’alaje’ ts’o’ok maanal ti’ lajun ja’ab káajak u takpoltiko’ob le ba’ax ku yúuchula’, tu táan u jo’olpóopilo’ob u yóox jaatsil meyaj jala’ach, ba’ale’ mix máak núukik mix ba’al ti’ob. 
Tu ya’alaje’, mix jump’éel mola’ay, mix xan juntúul aj chuk kaye’, yaan u yoksik taak’in ti’al u páajtal u jóok’sa’al u cheemo’ob, tumen ojéela’an kayo’obe’ táan u laj chuka’alo’ob tumen máaxo’ob mina’an mix u ju’unil ti’al u beetiko’ob, ts’o’okole’ ku k’a’abéetkunsik ba’alo’ob ma’ cha’aban u beeta’ali’ ti’al u máano’ob chuuk.
Sánchez González tu ya’alaje’, u máan chukbil kay tumen máaxo’ob ku ta’akikubáajo’obe’, táan u káajal u beetik u yantal sajbe’entsil ti’al u kuxtal kaaj; ts’o’ok u jach táaj chíikpajal Progreso. Ba’ale’, leti’e’ ku tukultike’, ku yúuchul tumen yaan uláak’ táanxel kaajil cheemo’ob, ts’o’okole’ ti’ ku p’áatalo’ob Puerto de Abrigo, lik’ul u winalil febrero.
José Luis Carrillo Galaz, máax jo’olbesik Confederación Mexicana de Cooperativas Pesqueras y Acuícolas (Conmecoop) tu ya’alaje’, máaxo’ob meyajtik chuk kaye’ táan u máansik nojoch talamilo’ob tu yóok’lal pak’be’en k’oja’an yéetel ikil ts’o’ok u jach k’a’amtal cháak k’aaxal; ts’o’okole’ tu paache’ ti’ yaan u máan chukbil kay ich ta’akumbáajil.
“Lelo’ ma’ yanchaj u je’elili’; u 30 por siientoil kay ku jóok’sa’al Yucatáne’ ku beeta’al chéen ich ta’akumbajil, ma’ no’ojan u chu’ukuli’, ts’o’okole’ ti’ tuláakao’on ku beetik k’aas. Beyxan, ya’ab táanxel kajil máako’ob k’ucha’ano’ob ti’ k’a’anan kúuchilo’ob. Maanal 100 cheemo’ob ts’o’ok u yantali’”, tu ya’alaj.  
Leti’obe’ ku tukultiko’ob jo’olpóopo’obe’ ma’ táan u ts’áako’ob u si’ipil máax beetik ba’alo’ob ma’ no’ojantako’ob kéen jo’op’ok u chuka’al kayi’, tumen kex yaan cheemo’ob je’elsa’ano’ob tumen u máan u chuko’ob kay ichil k’iino’ob ma’ cha’abane’, ku jáalk’abta’alo’ob tu jo’oloj 72 ooras.
Aj chuk kayo’ob ku máano’ob ta’akunbáajile’ ku much’iko’ob ichil 2 mil yéetel 3 mil pesos sáansamal yéetel ba’ax ku beetiko’ob; ka’alikil máax no’oja’an u meyajtike’ chéen ku náajaltiko’ob ichil 200 yéetel 300 pesos sáansamal, wa tumen ma’alob binik ti’ob ti’ le k’iino’.
Xak'alutskíinsa'an tumen: Sasil Sánchez Chan"
30/06/2021,Itzel Chan,Sasil Sánchez Chan,"Mérida, Yucatán","U cha’anil 'Mujeres Luciérnagas', abriendo las puertas a la 'cultura' ku transtáakbesik máak","Jo’oljeak martese’, yáax e’esa’ab u cha’anil Mujeres luciérnagas, abriendo las puertas a la cultura,  beeta’an ich maaya t’aan, tu’ux transtáakbesa’ab máak, tumen ti’al u beeta’ale’ táakpaj trans ko’olelo’ob.
Ichil 28, 29 yéetel 30 ti’ junio, beyxan u yáax k’iinil julio, láas 8 áak’abe’ yaan u páajtal u cha’antal ba’ax meyajta’ab ti’ jayp’éel u méek’tankaajilo’ob Yucatán.
 
X áaktibistáa Dafne Aguilar Martínez, máax pata’an u k’aaba’ beey Muñeca Aguilar, tu ya’alaj le meyaja’ táan u kaxta’al u chíikbesa’al bix u kuxtal ko’olel yaan te’e mejen kaajo’obo’.
“Jats’uts meyaj tumen ko’olel yéetel meyajnaja’anene’ ku chíikbesiko’ob u kuxtal uláak’ jejeláas ko’olel; kamp’éel cha’ano’ob tu’ux ku chíikpajal x ch’úupalal, ichilo’obe’ ti’ yaan transo’obi’”, tu tsikbaltaj.
Tu tsolaje’, ti’ jump’éele’ ku chíikpajal jayp’éel ba’al yóok’lal jéetsméek’, bix u beeta’al yéetel ba’ax k’a’abéet. Ti’al le meyaja’ chéen táakpaj ko’olel, ikil u kaxta’al u jeel chíimpolta’al ba’ax suuk u beeta’al ti’ kuxtal kaaj. 
Dafnee’ tu ya’alaj uláak’ k’a’anan ba’al ku chíikbesa’al te’e cha’ano’obo’, leti’e’ yaan u yil yéetel ko’olel ku mu’uk’an meyaj yóok’lal u k’áaxil, uláak’e’ ku tsibalta’al ba’al yóok’lal sutup’ wa sutub, suuka’an u k’a’abéetkunsa’al ti’al u séeb tóops’a’al u t’aan paalal.
Beyxan tsikbalta’ab u meyak ko’olel yaan ti’ le mejen kajao’ob yéetel ba’ax ku beetik ti’al u yantal ba’al u tséent u baatsilo’ob.  
Yóok’lal u ts’ook ba’ala’, Dafnee’ ku tukultik k’a’anan u chíikbesa’al u meyaj ko’olel kuxa’an jáal ja’, tumen láayli’ múul meyaj ku beetiko’ob ti’al u páajtal u yáantajo’ob náajal tu kaajalo’ob, beyxan tu yotocho’obi’. 
“Kéen k u’uy wa ba’ax yóok’lal ‘u ko’oelilo’ob mejen kaaje’’ ku yáax taal ti’ k tuukule’, u ko’olelilo’ob u noojolil le lu’uma’, ba’ale’ óoli’ mix juntéen ku tuukul máak yóok’lal le yano’ob Sisal, Chabihau yéetel uláak’ tu’uxo’ob yaan ko’olel ku meyaj ti’ múuch’kabilo’ob, tumen yaan ti’ leti’obe’ chuk kay ku beetiko’ob”, tu ya’alaj.
Cha’ano’obe’ yaan u páajtal u cha’antal ti’ u reedes sosiaalesil Secretaría de la Cultura y las Artes (Sedeculta).
Xak'alutskíinsa'an tumen: Sasil Sánchez Chan"
30/06/2021,La Jornada,Sasil Sánchez Chan,Ciudad de México,Googlee’ ku k’iimbesik 115 ja’abo’ob síijik mexikanoil j póol meyaj,"Le martes máanika’, tu doodleil u táan wáal kúuchil kaaxane’ j ts’a’ab u yoochel juntúul áalebrijee beeta’ab tumen Pedro Linares López, úuchik u k’iimbesa’al uláak’ ja’ab úuchik u síijil u kuxtal. Kúuchil ku meyaj ti’ Internete’ tu ts’áaj u yóol ti’al u ye’esik le wíinik síij tu lu’umil Méxicoa’, ti’al u ts’áak u jats’utsil u táan u yich chíikpaj Estados Unidos, México, Centroamérica, junjaats Suramérica, Caribe yéetel Bulgaria.
 
 
Xak'alutskíinsa'an tumen: Sasil Sánchez Chan"
01/07/2021,La Jornada,Sasil Sánchez Chan,Ciudad de México,Ts’o’ok u ma’anal u 84 por siientoil óonkolojiiko ts’aak k’a’abéet: AMLO,"Kex tumen jach táaj talam u páajtal u yantale’, u jala’achil u noj lu’umil Méxicoe’ tso’ok u maniik 21 ti’ le 25 u p’éel óonkolojiiko ts’aak k’a’abéet, beey úuchilk u ya’alik jala’ach Andrés Manuel López Obrador.
Ti’ u láak’il máaxo’ob tsaayal ts’unus, wa kaansere’, jala’ache’ tu ya’alaj sáansamal bix u ts’áak u yuumil u máan u kaxt le ts’aako’obo’, ba’ale’ tu chíimpoltaj xan páajtalil yaan ti’ob ti’al u jach k’áatiko’ob yéetel u líik’sik u t’aano’ob wa ma’ táan u ts’a’abal ti’obi’. 
 
 
Máax beetik u subsekretaryoil Prevención y Promoción de la Salud, Hugo López-Gatell, tu ya’alaje’, yanili’ u páajtalil, ti’ u yuumil paalalo’ob tsaayal ti’ob ts’unuse’, u líik’sik u t’aano’ob yéetel u chi’ichnaktalo’ob. Lela’, tumen jayp’éel k’iino’ob paachile’, tu k’as jáakcha’abtaj úuchik u ya’alik ba’ax ma’ unaji’. 
“Jumpáay ba’al. Jach yaanal ba’al le takpool tin beetaj tu nu’ukbesajil El Chamuco, ba’ale’ lelo’ kin ka’a a’alik: kex k’as u ya’alale’, u yaj óolal wíinike’ ku ch’a’abal tumen jun jaats máako’ob ti’al u kaxtik u jóok’siko’ob uts ba’al chéen u ti’alo’ob”, tu ya’alaj. 
Tu ts’áaj k’ajóoltbil xane’, lalaj p’is k’iinile’ yaan u beeta’al k’a’aytajil tsikbal, ba’ale’ tu mola’ayil Secretaría de Salud, ma’ Palacio Nacionali’. 
Jala’ache’ tu k’áataj ti’ kajnáalo’obe’ ka u k’a’ajso’ob ba’axten kaxta’ab manbil táanxel tu’ux le ts’aako’obo’, beyxan ba’atel yanchaj tu táan máax u ti’alntmaj ka’ach u meyajil ts’aak, tumen ku tojoltik ka’ach 100 mil miyoonesil pesos, tumen chéen tu k’ab óoxp’éel nojoch mola’ayo’ob yaan ka’achij, kex ma’ paatal yéetel ko’oj le ts’aak ku koniko’obo’.  
Ba’atel táan u yantal tu táan máaxo’ob meyajtik yéetel beetik ts’aako’obe’, láayli’ yanchaj Estados Unidos, tu’ux ma’ cha’ab u k’exa’al a’almaj t’aan táan ka’ach u beeta’al tumen jala’ach Obama. “Beyxan u yúuchul wey Méxicoe’”, le beetik walkila’ táanxel tu’ux ku ma’anal ts’aako’ob, tu tsikbaltaj.   
Tu ya’alaje’ ts’aako’ob ti’al u ts’a’abal ti’ máaxo’ob tsaayal ti’ ts’unuse’ táan u t’o’oxol, táan u k’uchla’ajal, ts’o’okole’ ma’ táan je’elelo’ob tak kéen láaj yanak le k’a’abéete’. 
Xak'alutskíinsa'an tumen: Sasil Sánchez Chan"
01/07/2021,La Jornada,Sasil Sánchez Chan,Ciudad de México,Hidalgoe’ tu éejentaj u béeytal u yéensa’al paal tak wa yaan 12 p’is k’iinilo’ob yo’omil,"Úuchik u yantal 16 u p’éel éejen yéeyaj tumen u máakilo’ob Morenae’, u plenoil ti’ u Congreso u lu’umil Hidalgoe’ tu jets’aj tu k’iinil jo’oljeake’, u páajtalil u xot’a’al u yo’omil ko’olel, wa interrupción legal del embarazo (ILE), tak kéen yanak 12 p’is k’iinil u yo’omil. Te’e súutuko’, te’e Plenoo’ táakpaj 28 ti’ 30 u túul aj pat a’almajt’aan beetik u yantal LXIV Legislatura, 12 ti’ le je’elo’obo’ -táakano’ob ichil PRI, PRD, PAN, PT, Nueva Alianza, PES, yéetel x pat a’almajt’aan morenistae’ Doralicia Martínez- ma’ tu yóotajo’ob táakpajali’. 
Beey túuno’, Hidalgoe’ u yóoxp’éel u péetlu’umil México -je’el bix Oaxaca yéetel Ciudad de México- tu’ux ku páajtal u yéensa’al paal, kex ba’al ti’ ba’axten yo’omchaj ko’olele’- wa ma’ píitmáanja’an 12 p’is k’iinil wa óoxp’éel winalil u yo’omil le ko’olelo’.
 
 
Kex ts’o’ok u máan u k’iinil u tsikbalta’al u jejeláas ba’al yóok’lal le a’almaj t’aan yéeytambata’abo’, u j pat a’almajt’aanil PANe’, Asael Hernándeze’, t’aanaj ti’al u ya’alik ma’ ki’imak u yóol yéetel ba’ax jets’a’abij, kex 15 minutos xáanchaj tu t’aan. 
Ka’aj xo’ok jets’t’aan beeta’ab yóok’lal yéeytambale’, ya’abach u áaktibistailo’ob Marea Verde yéetel uláak’ u múuch’kabilo’ob ko’olele’ tu jach táaj ki’imak óoltajo’ob.
U diputadoil Morena, Victor Osmind Guerrero Trejo, tu yóotaj ti’al u ja’abil 2019e’ ka yáax éejenta’ak le páajtalila’, ba’ale’ ma’ tu béeykunsaji’, tumen yanchaj waxaktúul aj pat a’almaj t’aano’ob, ti’ 17i’, táakano’ob xan ti’ u almejenil múuch’kabile’, núup’o’ob yéetel uláak’ yaan PAN, PT yéetel jun jaats PRIe’ ti’al ma’ u éejentiko’obi’.  
“Béeykunsa’ab ba’ax táan u páa’ta’al tumen kaaj, u ya’abile’ ti’ le je’elo’ kaaj, tumen úuch jo’op’ol u k’áatiko’ob ka ts’a’abak u páajtalil ti’ob ti’al u yéensiko’ob paal wa tumen ma’ u k’áato’obi’, ba’ale’ táanilkúunsa’an tuukulo’ob yéetel uláak’ ba’alo’ob, le beetik ma’ béeyak ka’achii’”, tu tsikbaltaj. los prejuicios que se han creado en torno a este tema desde el patriarcado"", expuso.
Tu ya’alaje’ “le Legislatura je’ela’, leti’e’ yáax kúulpach tuukul ku yantal tu lu’umil Hidalgo, ts’o’okole’ yaan u k’ajsa’al tumen tu kanaj u chíimpolt u páajtalil ko’olel, úuchik u ts’áak u páajtalil u jets’iko’ob ba’ax u k’áat u beeto’ob yéetel u wíinkilalo’ob, táakmuk’ta’an tumen a’almajt’aan, ts’o’okole’ tumen láayli’ chíimpolta’an tumen Organización Mundial de Salud, ti’al u yéensa’al paal”.
“Ma’ táan k kíinsik paalali’, ba’ale’ yéetel ba’ax jets’a’abe’ táan u kaxta’al ma’ u kíimil mix juntúul x ch’úupal, mix juntúul ko’olel, tumen mina’an to’on u ts’ook t’aanil ti’al k a’alik ba’ax kéen u beeto’ob, mix xan táan k beetik u k’a’alalo’ob wa tumen ku yéensiko’ob paal, tumen le je’elo’ jump’éel ba’al chéen leti’ob unaj u jets’iko’ob”, tu ya’alaj.  
 
Yéeytambale’ ja’ajatspaji ts’o’okole’ yaan aj pat a’almajt’aano’ob luk’o’ob kex táan u yúuchul le múuch’ meyajo’, le beetik tu Congresoil Baja California Sure’ ma’ éejenta’ab u páajtalil u yéensa’al paali’, tak kéen yanak 12 u p’iis k’iinil yo’omili’. 
Tu jo’oloj ukp’éel oora táan u beeta’al múuch’ile’, káaj úuchik u yantal 21 u túul aj pat a’almajt’aane’, ts’o’okspaj chéen yéetel 16;  ti’ le jo’olo’obo’ waxaktúule’ tu éejentajo’ob, waktúule’ ma’ tu éejentaji’ yéetel ka’atúule’ ma’ tu yóotaj táakpajali’. Ma éejenta’abi’ tumen k’a’abéet ka’ach kex u chúumukil yéetel uláak’ juntúul ti’ máaxo’ob táakpaje’, ti’al ka béeyak ka’achij. 
Xak'alutskíinsa'an tumen: Sasil Sánchez Chan"
01/07/2021,Efe,Sasil Sánchez Chan,"Toronto, Canadá",Kaxta’ab muukilo’ob ti’ uláak’ kúuchil kuxtal-kaambal ti’al máasewalo’ob,"Kex 182 muukilo’ob, ma’ ojéela’an máax yano’obi’, kaxta’ab ichil u k’áax jump’éel najil xook yaan tu chik’inil Canadá. Yéetel le je’ela’ ku náakal maanal ti’ mil 100 u reestosil máasewal paalal kaxta’an ti’ le ts’ook k’iino’oba’, beey k’a’aytab le mieécoles máanika’ tumen junmúuch’ máasewal máako’ob te’e noj lu’umo’.
 
 
Xak'alutskíinsa'an tumen: Sasil Sánchez Chan"
01/07/2021,Ap / Afp,Sasil Sánchez Chan,"París, Francia",Ila’abe’ núup’ jump’éel boox jool yéetel u yeek’il neutrones,"Yáax juntéen úuchik u yila’al tumen aj sutu’ut eeko’obe’, u lu’uk’ul jump’éel u yeek’il neutrones tumen jump’éel boox jool, tu jach táaj séebanil ba’al.
Tu jo’oloj lajunp’éel k’iino’obe’ úuchuke’, tu yilajo’ob tuka’atéen, chéen ba’axe’ ti’ uláak’ u tséelik yóok’kabili’. Tu ka’atéenil úuchikike’, u yeek’il neutronese’ -junchan p’íit ti’ leti’e’ je’el u aaltal tak mil miyoonesil tóoneladas- ku asab náats’al u bak’pach te’e tu’ux ma’ táan u páajtal u ka’a suuti’, yiknal boox jool, tak kéen kóojoko’obe’ ku jóon níich’ta’al tumen.
 
 
Xak'alutskíinsa'an tumen: Sasil Sánchez Chan"
01/07/2021,La Jornada Maya,Desconocido,"Mérida, Yucatán",Okbal xma’ sajkilil: bix je’el u ts’a’abal k’ajóoltbil xaak’alil meyaj ku beeta’al ichil máasewal kaajo’ob,"Tumen María Laura Chang
América Latinae’ junxéet’ lu’um jach jela’an. Máasewal kaajo’ob u ye’esajil. Kitak u ts’a’abal k’ajóoltbil péektsilo’obe’, k’a’ana’an u sáasilkunta’al ba’ax yaan tu paach u kuxtalo’ob yéetel u talamil u k’ajla’ayilo’ob. Múul meyaj ichil máasewal aj ts’ajpéektsilo’obe’ jach k’a’ana’an le k’iin ku beeta’al xaak’al yóok’lal ba’alo’ob loobiltiko’ob; bey xan k’a’ana’an u tukulta’al buka’aj k’iin k’aabéet ti’al u yoksikubáaj máak ichil u jajililo’ob.
 
 
Bejla’e’ k’a’ana’an u tukulta’al máaxo’ob ts’áaik péektsilil yóok’lal máasewal kaajo’ob yéetel bix u beetiko’ob. Bey u tukultik Sasil Sánchez Chan u x ajts’íibil K’intsil (maaya t’aan) ti’al La Jornada Maya ku jóok’ol tu petenil Yucatán, México, juntúul u’ulab ti’ u ts’ook meyajil #charlasCIJN. Te’el súutuka’, ajts’aajpéektsilo’ob táan u jo’olintiko’ob k’a’ana’an meyajil xaak’al ichil máasewal kaajo’obe’, tu tsolajo’ob bix táan u beetiko’ob meyaj yaan ba’ax u yil yéetel u muk’yaj máasewal kaajo’ob, ku ye’esiko’ob talamil yéetel bix je’el u k’ajóolta’al tuláak’ tu’uxo’obe’.
Sánchez Chane’ u yoksjmaj óoltmaj “ ajts’aajpéektsilo’obe’ unaj k jóok’sik péektsilo’ob t kaajalo’on yéetel unaj kjets’ik bix k k’aba’atikbáaj”. Jump’éel ba’al ku kúulpachkunsik ts’aajpéektsilo’ob ku t’aano’ob yóok’lal le ba’alo’oba’ bey táanxelilo’obe’, bey túuno’ ku ye’esiko’ob chéen wáa ba’ax suuk u ye’esa’al ti’ le miatsilo’obo’. “Le k’iin táanxelil máak ku t’aan t óok’lale’, yaan k’iine’ ma’ chuka’an ba’ax ku ye’esiki’ mix chuka’an ba’ax ku ya’alik ti’al u páajtal u ma’alob k’ajóolta’al ba’ax ku yúuchuli’”.
U múuch’ul meyaj Edilma Palma, Agenda Propiae’, páajtchaj u meyajtik le ba’alo’oba’ yéetel múuch’ meyaj Tejiendo Historias. Te’elo’ ti’ ku múul meyaj máasewal ajts’aajpéektsilo’ob yéetel le ma’ máasewalo’obo’, tak u tukulta’al ba’ax meyajilo’ob kun beetbil. Ba’ax ku kaxta’ale’ u beeta’al “múul meyajil ts’aajpéektsilo’ob ichil jejeláas miatsilo’ob” tu’ux le ajts’aajpéektsilo’obo’ ku meyajtiko’ob jump’éelili’ k’ajla’ay ti’al u ma’alob xak’altiko’ob. Bey túuno’ ku mu’uch’ul u kuxtal kaajo’ob yéetel bix u yúuchul u meyajil ts’aajpéektsilil k k’ajóolmaj.
 
 
K ojel ba’atel ku beetik máasewal kaajo’obe’ yaan ba’ax u yil yéetel u kalaantik u lu’umo’ob, ba’ale’, táan wáaj k u’uyiko’ob tu jaajil ti’al k yéeyik ba’ax óok’lal kun úuchuk t’aan.
Ti’ múuch’ul meyaj ichil Tejiendo Historiase’, ku tsikbalta’al meyajo’ob yóok’lal extractivismo yéetel bix u loobiltik kaajo’ob; te’ u ts’ookil winalo’oba’ jach táan u tukulta’al yóok’lal bix kun ya’abchajak le meyajo’oba’ tumen yaan u káajal u péek taak’in. Bey xan, yaan takpool yóok’lal bix u mixba’alkunsa’al u páajtalilo’ob kaaj, bix u loobilta’alo’ob yóok’lal u k’éexpajal yooxol yóok’olkaab, u yantal jantbil ba’alo’ob, bix u bin u sa’atal u t’aano’ob. Colombiae’ yaan xan ba’atel ts’ombail.
Ichil Ojo Público, jump’peel ts’aajpéektsilil peruanoe’, tu táakmuk’to’ob jump’eel múul meyaj. “ T ka’ansaj máasewal ajts’aajpéektsilo’ob ti’ jejeláas kaajo’ob, le ka’aj káaj le noj k’oja’anilo’ ka’aj suunajo’ob tu kaajalo’ob”, tu tsolaj juntúul u xjo’olpóopil Nelly Luna. Lela tu beetaj u jets’ik u tuukulo’ob yóok’lal ba’alo’ob loobiltiko’ob: “u meyajta’al taak’in yéetel loob ku yúuchul yóok’lal meyajo’ob ma’ uts u beeta’ali’”. Jump’éel ba’ax jach k’a’ana’an ch’a’achibta’ab tumen le xts’aajpéektsilila’, tu winalilo’ob jach ts’aatáanta’ab nojkaja’anil yóok’olkaab tumen jala’achilo’obe’, lu’umo’obe’ p’áato’ob tu k’ab loobil.
Ku paajtal a wilik u tsikbal te’el cha’anil ka’analo’.
 
Le ja’ab máaniko’ Lunae’ tu jo’olintaj Ellas luchan: historias de resistencia, jump’éel meyaj tu’ux tu ts’aj k’ajóoltbil bix loobilta’abik máasewal ko’olelo’ob ti’ jo’op’éel méek’tanlu’umo’ob yóok’lal noj k’oja’anil, ma’ chéen ti’ bix u náajaltiko’ob taak’ini’, bey xan ti’ ba’ax u tukultmaj u beetiko’ob. Ichil ba’ax tu yilo’obe’ ya’abchaj bix u pe’ech’el ko’olelo’ob.
 “Tsikbalnajo’on yéetelo’ob yéetel t payalt’antaj artistaob ku múul meyajo’ob yéetel le kaajo’obo’ ti’al u ma’alob ya’aliko’ob le k’a’am t’aana’, ku tsolik.
“Tsikbal ku beetik ts’aajpéektsil tu’ux ku beetik u t’aan máasewal kaajo’ob bey tu muk’yajo’ob yéetel paternalista paakate’ unaj u jáawal” bey u ya’alik Luna. U kúulpachile’, le meyaja’ jéets’ yóok’ol bix u mantats’ ba’atel ko’olelo’ob “ti’al u jóok’olo’ob táanil yéetel tuukulilo’ob meyaj  wa ba’alo’ob ku muk’yajtiko’ob tu kaajalo’ob”.
Jejeláas bix u beeta’al, ba’ale’ k’a’ana’an k ojéeltik ti’ máax taak tsikbaltiko’ob ba’ax xak’altik. Sasil Sánchez Chane’ ku táak’muk’tik  ts’aapéektsil ich maaya t’aane’ xi’ik tu ts’u’, kitak tu kaajal ti’al u kaajal, ka’aj ts’a’abak péektsil tu’ux ku síijil, u chíikulale’ Iván Castaneirae’ juntúul ch’a’aj oochel yéetel videasta ku táakmuk’tik meyaj Ojos de Tierra, tu kaxtaj bix u beetik k’ajla’ay ku píitmáansik kaajo’ob yéetel oochelo’ob.
U ya’abil meyaj yóok’lal u paajtalil wíinik yéetel máasewal kaajo’obe’, tu beetaj u k’amik kaambal tu tsolajto’on ti’ le tsikbala’. U chíikulale’ “mix juntéen unaj knáats’al ti’al k a’alik táan kt’aan yóok’lal wáa máax”. Uláak’ ba’ax suuk u beetik jts’aajpéektsile’ leti’ le u taaktal u jajkuntik ich kaaj ba’ax ku tukultik “lelo’ jump’éel noj ba’al ma’ ma’alobi’”.
Castaneirae’ ku ya’alik unaj u páajtal u k’a’amal tuláakal le ba’ax ku páajatale’, k máansik súutuko’ob yéetel le máako’obo’, ka’aj táakpajako’on ti’ ba’ax ku beetiko’ob. Ba’ale’ unaj sáasil k tuukul ti’al ma’ ktukultik ba’ax ma’ unaji’. “Ma’ u tu’ubulto’on yaan máasewal minero’ob yéetel le ku ch’akiko’ob che’ob ich k’aaxo’, yaano’ob, ma’alob, ma’ kmeyaj a’alik wa tojbe’en ba’ax ku beetiko’obi’”, ku ya’alik.
Ti’al máax ku k’abéetkunsiko’ob cámaro’ob wa microfono’obe’ k’a’ana’an xan u ma’alob tukulta’al ba’ax ku jelpesik u k’abéetkunsa’al le ba’alo’oba’, yáax táanile’, ti’al náach kaajo’ob tu’ux ma’ suuk u yila’al le túumben nu’ukulo’oba’.
Nelly Lunae’ tu ye’esaj u chíikulil u jejeláasil bix u ts’a’abal k’ajóoltbil péektsilil ti’ video tu beetaj Ojo Público yéetel k’aay Ikon Itan Ikoma [jaaj wa tuus],  ku k’a’ayal tumen Wihtner FaGo yéetel Pablo Salas. U ka’ap’éel meyaj beeta’an ichil shipibo-konibo t’aan, ti’ discoil rap ‘Chiqapwan Takisunchis’ [Ko’ox táan yéetel u jaajil], beeta’ab tumen le múuch’ila’.
 
Castaneirae’ tu tsikbaltaj jejeláas ba’alo’ob  ku páajtal u beeta’al ka’alikil ma’ okok ichil jump’éel máasewal kaaji’.Tuláakal le ba’alo’oba’ yaan ba’ax u yil yéetel u k’ajóolta’al ba’ax u jela’anil ti’ kaaj yéetel baáx óok’lal kun t’aanak. Lela’ leti’ le ba’ax tu tsolxikintaja’:
 
 
U ts’ooke’, Sasil Sanchez Chane’ ku k’a’ajsik “ k’a’ana’an k t’ubsik ba’ax k ojel, k jel beetik ba’alo’ob, jel tukultikbáaj yéetel u je’ek’apajal ktuukul ti’al k éejentik yaan uláak’ bix je’el u tsikbalta’al ba’alo’obe’”. Bey túuno’ unaj kna’atik ti’al u beeta’al xaak’al ichil máasewal kaajo’obe’ ka’atéen muk’yaj, ka’ap’éel bix u pakta’al ba’alo’ob.
Ku páajtal a wilik tsikbal ta’aka’ab yóok’lal periodismo de investigación en comunidades indígenas te’ela’.
 
María Laura Chang juntúul xts’aajpéektsil venezolana ku meyaj tu juunal, kaja’an Buenos Aires. Táaj kaambalnaja’an ti’ meyajo’ob yaan ba’ax u yil yéetel u páajtalilo’ob wíinik, toj óolalil u yantal mejen paalal yéetel u bin máak kajtal tuláak’ tu’ux. Bejlae’ oka’an meyaj ichil múuch’ ku k’aba’atik Chicas Poderosas, u ts’áamaj u yóol ti’al u táakmuk’tik xaak’alil meyaj ichil noj lu’umo’ob yéetel múul meyaj. U jóok’smaj k’ajóoltbil meyajo’ob ti’ The New York Times ich kastelán, News Deeply, Salud con Lupa, RedAcción, Armando.Info, La vida de nos, Efecto Cocuyo, yéetel uláak’o’ob. Tu ja’abil 2019 tu náajaltaj Beca Oxfam / Fundación Gabo de Periodismo Migratorio. K’ucha’an xan ka’aten ti’ u ts’ookil Premios Gabriel García Márquez.
*Le ts'íiba' múul meyajta'an ichil GIJN yéetel K'iintsil jok'a'an ti' La Jornada Maya"
02/07/2021,Juan Manuel Contreras,Sasil Sánchez Chan,"Mérida, Yucatán",Méxicoe’ táan u páa’tik u kóojol maanal ti’ 20 miyoonesil aj xíinximbal máako’ob ti’al le k’iinilo’ob je’elil táan u káajal,"Tu súutukil úuchik u k’a’aytal Banderazo Nacional del Operativo Vacacional Verano 2021, t’aanaj máax jo’olbesik Secretaría de Turismo federal (Sectur), Miguel Torruco Marqués, ti’al u ya’alike’ ti’ le k’iino’ob je’elo’ táan u tukulta’al u k’uchul kex 20 miyoonesil 200 mil u túul aj xíinximbalo’ob ku taalo’ob ti’ táanxel péetlu’umo’ob, le beetike’, wa beey kun úuchulo’ yaan u ya’abtal náajalo’ob tak yóok’ol u 178 por siientoil, wa ku ke’etel yéetel le ja’ab máaniko’.
“Úuchik u jach táaj talamtal ba’al tu ja’abil 2020 yóok’lal u pek’be’en k’oja’anil Covid-19e’, yanchaj u láaj je’elsal ba’al ichil máaxo’ob beetik u meyajil ti’al u k’a’amal aj xíinximbalo’ob, ba’ale’ walkila’ táan u káajal u ch’a’ak bej tuka’atéen”, tu ya’alaj Torruco Marqués te’e súutuko’, ka’alikil ti’ yano’ob tu kúuchil koonol The Harbor, tu xamanil Jo’.
 
 
Le ja’ab máaniko’, kex táan u máan pak’be’en k’oja’ane’, k’uch 7.3 miyoonesil xíinximbal máako’ob, tu lu’umil México. Te’e ja’aba’, táan u páa’ta’al u ya’abtal u k’uchul máak ti’ kaajo’ob je’el bix Jo’ yéetel Cancún; ti’ le yáax noj kaaja’ tukulta’an u kóojol kex 193 mil aj xíinximbalo’ob; yéetel le ti’ le uláak’ kaajo’ tukulta’an u k’uchul kex 1.5 miyoonesil.
Cancún ku páa’ta’al ka k’uchuk u ya’abil aj xíinximbal máako’ob. Tu paache’ ti’ yaan Acapulco, tu’ux tukulta’an u kóojol jump’éel miyoon 30 mil aj xíinximbal máak; Mazatlán tu’ux tukulta’an u kóojol 710 mil; Ciudad de México (CDMX) 943 mil; Guadalajara 590 mil; Monterrey 271 mil; Ciudad Juárez 203 mil; Tijuana 171 mil; yéetel Mexicalie’ 99 mil. 
 
Kaajo’ob tu’ux ku k’uchul ya’abach máak xíinximbale’, yaan u nonojtal u náajalo’ob yóok’lal u bo’olil u yantal tu’ux u p’áatal wenel máak, beey úuchik u ya’alik Miguel Torruco, tu kaajil Cancúne’ yaan u yokol 3 mil 800 miyoonesil pesos (mdp); CDMX 3 mil 222 mdp; Los Cabos mil 780 mdp; yéetel Guadalajara mil 300 mdp.
Uláak’ ba’al tu ya’alaje’, táan u tukulta’al u ya’abtal u póorsentajeil u k’uchul máak, wa ku ke’etel lááyli’ te’e k’iino’oba’, ba’ale’ ti’ le ja’ab máaniko’, tumen je’el u k’uchul na’akal tak 52.2 por siiento, ts’o’okole’ le je’elo’ yaan u chíikbesik uláak’ 36 póorsentual xookolo’obi’.  
Le tu’ux tukulta’an u k’uchul u ya’abil máake’ leti’ le je’elo’oba’: Mazatlán, tu’ux yaan u xo’okol tak 75 por siiento; Cancún 70.6; Los Cabos 70.4; Monterrey 43.4; Guadalajara 39.8; CDMX 30.8; Ciudad Juárez 50.7; Mexicali 49.8; yéetel Tijuana 47.9 por siiento. Jo’e’ yaan u xokik maanal ti’ u 38 por siientoil; Hermosillo 37 yéetel Oaxaca 36 por siiento. 
 
Ka t’aanaj Zurab Pololikashvili, máax beetik u séekretarioil Organización Mundial del Turismo (OMT) tu ts’áaj u níib óolalil úuchik u t’a’anal ti’al u táakpajal te’e meyajo’, tumen ku péeksik u yóol máaxo’ob beetik le meyajo’. Tu ya’alaj xane’, u lu’umil Yucatáne’ noj chíikulal ti’ yóok’ol kaab, le beetik OMTe’ ts’o’ok u ts’áak u yóol ti’al u tóoch’tik le lu’uma’, ma’ili’ káajak pak’be’en k’oja’anil. Táan u kaxta’al u chíikbesa’al xíinximbal ku beeta’al te’e mejen kaajo’obo’, le beetik tu ya’alaje’ “te’e ja’aba’ yaan u bin utsil ti’ México”. 
Xak'alutskíinsa'an tumen: Sasil Sánchez Chan"
02/07/2021,Gabriel Graniel Herrera,Sasil Sánchez Chan,Kaanpech,CJMe’ tu xak’altik wa yanchaj paal loobilta’ab ich Casa Hogar ''San Pedro Pescador'',"U kúuchil Centro de Justicia para la Mujer de Carmen táan u máan u beet xaak’alo’ob ti’al u yojéeltik tu beel ba’ax úuchij, tumen ku tukulta’ale’ yanchaj juntúul paal beeta’ab u yóol ichil Casa Hogar “San Pedro Pescador”, beey tu ya’alaj máax jo’olbesik Procuraduría de Niñas, Niños y Adolescentes del DIF, Gabriela López Sánchez.
“Yaan máax táan u chíikbesiko’ob tu kúuchil Centro de Justicia para la Mujer, tumen ti’ j ts’a’ab k ojéelt ba’ax táan u yúuchili’. Teen xane’, tin wa’alaj je’el in wáantik jo’olpóopo’ob ti’al le xaak’al ku beetiko’obo’. Ma’ táan u páajtal k a’alik uláak’ ba’al ti’ le ts’o’ok k ts’áak ti’obo’”.
 
 
Beyxan tu ya’alaje’, ikil láayli’ u xak’alta’al ba’ax ucha’ane’, unaj ma’ u ya’alal mix ba’al ti’al ma’ k’askúunta’al meyaj ku taal u beeta’al tumen jo’olpóopo’ob.  
Ti’ tak pool táan u sutulsuut ti’ reedes sosialese’, ku xo’okole’, le paal máax beeta’ab u yóolo’, máata’ab tumen Rocío M. yéetel Mateo T., te’e k’inako’obe’ 10 u ja’abil, ts’o’okole’ ti’al 2018 ka láaj úuch le ba’ala’, sexual loobilta’ab tu kúuchil Casa Hogar “San Pedro Pescador”, tumen Salvador N., u yíicham x kanan paal Lupita N.
Ku ya’alale’, x kanan paal Lupita N. u yojel ba’ax táan u beeta’al ka’ach ti’ le x ch’úupalo’, tumen biinsa’ab kajtal yéetel u yíicham Mateo N, beyxan u paalal Luis Ángel yéetel Julián, máaxo’ob láayli’ tu beetajo’ob u yóol ti’ le x ch’úupalo’.  
Ichil ba’ax a’alab tumen u yuumo’ob le x ch’úupalo’, leti’e’ tu tsikbaltaj bin ti’ máax jo’olbesik  Casa Hogar “San Pedro Pescador”, yaan máax beetik u yóol ti’ Ba’ale’ tak walkil ts’o’ok u yantal 13 u ja’abile’, leti’ ka ojéelta’ab ba’ax beeta’ab ti’, úuchik u tsikbaltik ti’ Laydi N., máax beetik u sikoologail le kúuchilo’, máax tu ts’áaj k’ajóoltbile’ yaan ba’ax ma’ no’ojan táan u yúuchuli’, le beetik yanchaj u ts’áak u yojéelt Procuraduría de Niñas, Niños y Adolescentes ti’ u mola’ayil DIF, tu’ux táan u láaj beeta’al xaak’alo’obi’. 
Ichil le tak poolo’, j ts’a’ab ojéetbil tumen le x ch’úupal loobilta’ano’, yaan bin uláak’ x ch’úupalal ichil 14 yéetel 16 ja’abo’ob láayli’ u beeta’al u yóolo’ob tumen le máako’oba’.
Xak'alutskíinsa'an tumen: Sasil Sánchez Chan"
02/07/2021,Miguel Améndola,Sasil Sánchez Chan,"Tulum, Quintana Roo",Koj,"Ichil u jejeláasil kuxtal ku yantal tu petenil Yucatáne’, ti’ yaan u ki’ichkelemil koj k’ajóolta’an beey concolor; juntúul ba’alche’ sajbe’entsil yanik u kuxtal walkila’ ikil táan u k’askúunta’al u yotoch ti’al u beeta’al najo’ob, u ya’abile’ táan u beeta’al Quintana Roo. 
J béeterinaryóo Mario Buil, máax jo’olbesik Comité de Protección y Conservación del Jaguar, ichil u mola’ayil Procuraduría Federal de Protección al Ambiente (Profepa), tu ya’alaj kooje’, yóok’lal beyka’aj u nojochile’, leti’ u ka’atúulil nojoch ba’alche’ yaan ichil u nojoch áamerikaano koontinentée. 
 
 
Leti’e’ tu ya’alaje’, kéen chan xuulchajak koje’, ke’el u k’uchul u p’is ichil 2 yéetel 2.4 meetros u chowakil, yéetel je’el u aaltal tak 140 kg, le beetike’ séeba’an u péek. Suuk u jaantik kéej yéetel kaja’an ich k’áax.  Ch’eel u tso’otsel, ba’ale’ yaan xan samal box wa samal chak, tu kama’ach, tu me’ex yéetel tu kaale’ yaan u sakil; u xikine’ wóolistak yéetel u neje’, chowak. 
Xak'alutskíinsa'an tumen: Sasil Sánchez Chan"
05/07/2021,La Jornada,Sasil Sánchez Chan,Ciudad de México,Desinformémonose’ u ch’a’amaj u moots ti’ takpool beeta’an tumen EZLN ikil u ts’áak u muuk’il u t’aan máasewal ko’olel,"Yáax tak poolo’ob beeta’ab tumen zapatistaob yaan tu péetlu’umil Chiapase’ tóop’o’ob ti’ i’inajo’ob. Káajeke’ 11, ba’ale’ ma’ xáanchaj ka j náak 13. Le tuukulila’ p’áat beey u moots yaba’ach líik’sajt’aano’ob táan u beeta’al walkila’ tumen máasewal kaajo’ob ti’ u lu’umil México. Ka’aj tíip’ u ja’abil 1994e’, Ejército Zapatista de Liberación Nacionale’ (EZLN) tu yaktáantaj u jaajil kuxtal táan u máansik máasewal kaajo’ob, ka’aj jo’op’ u páaktik jump’éel nojbej ti’al u kaxtik jáalk’abil. Tu jo’oloj 27 ja’abo’obe’ ma’ chéen kuxa’ani’, láayli’ u kaxtik u beel je’el bix bíin k’a’abéetchajake’.
U pik’il ju’unil táan u beeta’al ti’ Internet yéetel ku k’aba’tik Desinformémonose’ yáax chíikpaj tu winalil mayo, úuchik u yáax jóok’sa’al jun jaats ti’ le meyaj yaan u xáantal 13 winalo’ob, ti’ lalaj jump’éele’ yaan u ye’esal jump’éel tak pool beeta’an tumen zapatistaob, yéetel ti’ kun ts’a’abil ichil u jaatsil Tzam, meyaj jo’olbesa’ab tumen x ts’íibo’ob Yásnaya Aguilar yéetel Gloria Muñoz Ramírez.
Ka’aj ts’a’ab k’ajóoltbil meyaje’ tu ya’alajo’ob: “Tzame’ u k’áat u ya’al ‘tsikbal’ ich ayapaneco t’aan, jump’éel t’aan chéen ku t’a’anal tumen lajuntúul máak, ts’o’okole’ sajbe’entsl u sa’atal”. 
Ku k’a’ajsiko’obe’ “tu yáax k’iinil enero ti’ u ja’abil 1994, miles, millonesil máako’ob tu lu’umil México, yéetel uláak’ u kaajilo’ob yóok’ol kaabe’ tu yojéeltajo’ob u ba’atel maaya kaajo’ob jo’olbesa’an tumen EZLN. Ba’axten ku beetiko’ob yéetel ba’ax ku yaj óoltiko’ob. “ti’ je’ets’ ichil Primera Declaración de la Selva Lacandona, ju’un tu’ux tsola’an ba’ax u k’áat u beeto’ob”, tumen táan u k’áatiko’ob ka yanak: meyaj, k’áax, tu’ux u yantal máak, ba’al ti’al u tséentikubáaj kaaj, toj óolal, kaambal, jáalk’ab kuxtal, keetil kuxtal yéetel jets’ óolal. Ti’ le uláak’ winalo’obo’, táakbesa’ab ti’ takpoole’, ka chíimpolta’ak xan u páajtalil ko’olel yéetel u páajtalil u yojéeltiko’ob ba’al. Óoxlajunp’éel tak pool tu beetajo’ob.” 
Yásnaya Aguilar, x ayuuk ts’íibe’, k’ajóolta’an tumen ku líik’sik u t’aan ti’ reedes sosiaalese’, tu ya’alaje’ “u tuukulile’ u beeta’al jump’éel kúuchil tu’ux ka béeyak u ts’a’abal k’ajóoltbil lalaj winale’, u meyaj lajuntúul máak taalja’an u ch’i’ibal ti’ máasewal kaajo’ob, ts’o’okole’ ku páajtal u ye’esa’al u meyajil ts’íib je’el bix k’aay tuukul, táan popol t’aan, tsikbalo’ob, cha’ano’ob, juumo’ob, wa boono’ob. 13, ku ya’alik, k’a’anan ti’al u ayuuk kaaj, beyxan ti’al uláak’ miatsilo’ob”.
 
Tu ya’alaj xane’, táan u kaxta’al yéetel le meyaja’, ka béeyak u yantal tsikbal ichil le ko’olelo’obo’, yéetel u cha’abal u meyaj tu juunal le ts’íibo’obo’. Ka’aj káaj meyaje’, ma’ tukulta’ab wa chéen u ti’al ko’olel, ba’ale’ je’el bix úuchik u beetchajalo’ beey p’áatiko’, tumen tak walkila’ chéen ko’olel ts’o’ok u táakpajali’. Walkila’ k tukultike’, buka’aj u ma’alo’obil wa chéen ko’olel ka táakpajaki’, ka yanak 130 u túulalo’obi’, tuláakal máasewalo’ob, ts’o’okole’ ma’ tsaj wa chéen leti’e’ k’ajóoltano’obo’.  
Aguilare’ kaja’an Ayutla Mixe, Oaxaca, ba’ale’ jach k’ajóolta’an yóok’lal meyaj ku beetik, je’el bix cha’an tu múul meyajtaj yéetel Gael García. Leti’e’ ku ya’alike’, táan u tukulta’al ka tóop’ok i’inaj ts’o’ok u pa’ak’al tumen zapatistaob. Yáax i’inaje’ ku páajtal u xo’okol te’ela’: https://tzamtrecesemillas.org/sitio/category/13semillas/trabajo/).
Xak'alutskíinsa'an tumen: Sasil Sánchez Chan"
05/07/2021,La Jornada Maya,Sasil Sánchez Chan,"Tulum, Quintana Roo",Káaj u jatsk’iinil jets’a’an ti’al u chu’ukul chakay,"Kex óoli’ jela’an táan u máan k’iino’obe’, tu yáax k’iinil julio máane’, káaj u jatsk’iinilo’ob jets’a’an ichil u ja’abil 2021-2022 ti’al u páajtal u chu’ukul chakay ichil u ja’ilo’ob Punta Allen. U tuukulile’, leti’ ka béeyak u much’a’al 100 tóoneledas ti’ le ba’alche’a’, kex tumen ti’ le ts’ook wakp’éel ja’ab ts’o’ok u máano’obe’, u yantal chukbil chakaye’ ts’o’ok u p’íitchajal tu yóok’lal jejeláas ba’alo’ob.
 
 
Xak'alutskíinsa'an tumen: Sasil Sánchez Chan"
05/07/2021,Abraham Bote Tun,Sasil Sánchez Chan,"Mérida, Yucatán",K’u’ub ti’ Homún u chíimpolalil Corazón de León ikil u jach kaláantik ja’,"Maribel Ek Can, juntúul u kajnáalil Homún, Yucatáne’, u machmaj yéetel tuláakal u ki’imak óolalile’ u chíimpolalil Corazón de León, ku tich’ik ka’anal -óoli’ beey taak u k’ujsik tak te’e ka’ano’-, ka’alikil máaxo’ob ilike’ ku papaxk’a’abtiko’ob.  
“Taak in ts’áak u níib óolalil ti’ tuláakal máak, tumen ku beetik k yantal k muuk’, tumen u k’ubiko’ob to’on le chíimpolala’, tumen k’ujsa’ab k kaajal tak Corazón de León, ts’o’okole’ le je’ela’ yaan u jach táaj ts’áak k óol ti’al meyaj yéetel ti’al k e’esik ti’ tuláakal máake táan k xook ta wéetele’ex, beyxan yéetel uláak’ máako’ob láayli’ u ku yaabiltiko’ob ba’ax k yaabiltik: yóok’ol kab yéetel ja’”, tu ya’alaj.  
Leti’e’ láak’inta’ab tumen José Clemente May Echeverría yéetel Doroteo Hau Kue, ti’al u k’amiko’ob le sábado 3 ti’ julio máaniko’, chíimpolal k’u’ub ti’ Los Guardianes del Agua de Homún tumen Universidad de Guadalajara (UDG), tumen meyaj ku beetiko’ob ti’al u ba’ateltiko’ob yéetel u kaláantioko’ob ja’ tu táan nukuch mola’ayo’ob meyajtik k’éek’ene’ k’a’anan ti’al u kaláanta’al bix unaj u yúuchul kuxtal ichil wíinik yéetel yóok’ol kaab.  
 
 
Ek Cane’ tu ya’alaje’, le chíimpolala’ u chíikulal muuk’ yaan ti’ kaaj tu táan nukuch mola’ayo’ob tu’ux ku tséenta’al ba’alche’ob, ts’o’okole’ tu yóok’lale’ ku yantal u yóol ti’al ma’ u p’atik u meyajo’ob, yéetel ku ye’esiko’obe’ ma’ tu juunal yano’obi’.
Ek Cane’ tu ch’a’achbitaj tuláakal máaxo’ob táan xan u ba’atelo’ob ti’ uláak’ táanxel kaajo’ob wa lu’umo’obe’, tu ya’alaj ti’obe’ ma’ u p’atik ba’ax ku beetiko’obi’. “Ma’ xu’ulxik a xíimbale’ex, ts’áaj a wóole’ex, ma’ cha’ake’ex u lúubul a wóole’ex, beete’x ba’ax yaan a beete’ex, je’el bix ken k beet to’ono’”, tu ya’alaj.  
Tu súutukil úuchik u t’aan Francisco Javier Armenta, máax jo’olbesik Federación de Estudiantes Universitarios (FEU), ti’ UDG, tu tsolaj chíimoplale’ k’u’ub ti’ le kaaja’ tumen ku ba’atel tu yóok’lal ja’, tumen ja’e’ kuxtal.  
Aj kanan kaajo’ob, le wíiniko’oba’ ku ba’atelo’ob tu táan tuláakal ba’ax ku beeta’al ti’al u ya’alale’ táan bin u jóok’sa’al táanil kaajo’ob, ba’ale’ chéen tuus tumen chéen ku ts’a’abal meyaj nukuch mola’ayo’ob ti’al u k’askúuntiko’ob yóok’ol kaab.  
Tu ya’alaje’ tu ja’abil 2016, ka káaj u múul ba’atelo’ob, ka káaj u múul meuajo’ob beey kaaj tu táan ba’ax taak u k’askúuntik yóok’ol kaab. “Unaj nojoch u puksi’ik’al máax ku chíimpolta’al, ts’o’okole’ walkila’ ti’ Homúne’ yaan ti’ Corazón de León tumen k’a’anan ba’ax ku beetik, yéetel u tuukulile’ ka béeyak u k’uchul ti’ je’el tu’uxak ti’ u kaajilo’ob México yéetel yóok’ol kaab” tu ya’alaj Armenta.
U chíimpolalil Corazón de León ku k’u’ubul ti’ máaxo’ob ku ba’atelo’ob yóok’lal kaaj, ts’a’aban ti’ máako’ob je’el bix máax beetik ka’ach u jala’achil Uruguay, José Pepe Mujica, j k’iin Alejandro Solalinde, yéetel x ts’íib péektsil Carmen Aristegui, ichil uláak’o’ob.
Xak'alutskíinsa'an tumen: Sasil Sánchez Chan"
05/07/2021,Miguel Améndola,Sasil Sánchez Chan,"Cancún, Quintana Roo","U ya’abtal u meyajil u k’a’amal aj xíinximbalo’obe’, jujump’íitil ba’ale’ no’oja’an","Ichil ba’ax a’alab tumen Secretaría de Turismo de Quintana Roo, tu winalil junioe’ k’uch xíimbaltbil le noj lu’umo’ tumen maanal 133 mil aj xíinximbal máako’ob, ts’o’okole’ u k’a’abéetkunsa’al otelo’obe’ máan yóok’ol u 60% tu noj kaajil Cancún, yéetel 56 por ciento tu baantail Tulum. Le xookolo’oba’, yaan u bin u na’akalo’ob ti’al u k’iinilo’ob je’elel ku náats’ala’, beey úuchik u ya’alik Juan Noriega, máax jo’olbesik Asociación de Hoteles.
 
 
Xak'alutskíinsa'an tumen: Sasil Sánchez Chan"
06/07/2021,La Jornada Maya,Sasil Sánchez Chan,"Mérida, Yucatán",Kij,"Wa bejla’a K’iintsil kije’, míin bejla’a táan u yáax yantal u sóoskili’, tumen te’e ki’ichkelem petenila’ ku ya’alal jach táaj ma’alo’ob ka béeyak u yáax jayk’íinsa’al u sóoskilil le kijo’, kéen u chuk u wakp’éel ja’abil.  
Beey k u’uyikbáaj te’e k’iina’, táan k ilik junkúul xíiw ts’o’ok u jayik u moots te’e lu’uma’, ikil u yuk’maj xan u ja’il cháak yéetel u ja’il ts’ono’ot, ts’o’okole’ ts’o’ok u k’antal u le’ tu yáanal u chokoj k’iinil ku líik’il Cozumel, ku toj wa’atal Progreso yéetel ku t’úubul Ciudad del Carmen. 
 
Táan u chukik wakp’éel ja’ab pa’ak’ako’on, je’el bix u beeta’al yéetel kij, beey u tóop’ol ti’ u moots u nukuch ch’eil tu’ux yiijchaja’an: La Jornada. Le múuch’ meyajo’ tukulta’ab ma’ táan u ch’a’ak u beel tumen óoli’ beey ma’ táan u béeytal u beeta’al ka’ach úuchik u ch’a’abal beetbil tumen jun jaats péeriodiistaob, ba’ale’ walkila’, yéetel u yóol tu ts’áaj Carmen Lira yéetel uláak’ máaxo’ob patjo’olt u meyijile’, láayli’ u jóok’sik ts’íibo’ob sáansamal, le ku kaxta’al ti’al u x chukul xo’okolo’, ba’ale’ láayli’ leti’e’ xan u jach ts’áamaj u yóol ti’al u líik’sik túumben k’iino’ob.  
Ti’ le ja’abo’oba’ ts’o’ok u chan yantal u ki’il, je’el bix unaje’, tumen beey u yantal u jach ma’alob sóoskilil, le ma’ táan u t’óokolo’, le ma’ táan u k’astal kex p’ata’an táankabo’. Ts’o’ok u máan yáax k’iin, búulkabil, chak ik’alo’ob, cháak, kanikuláa, chokoj yóoxol, ba’ale’ le kéen k a’al le je’ela’ táan k t’aan chéen yóok’lal u noj meyajil u beeta’al jump’éel mola’ay tu’ux mina’an sajbe’entsil, mantats’ u xíimbal, tsoolil u bin yéetel u ts’áamaj u yóol ti’al ma’ u sa’atal, ti’al u p’áatal u woojil ti’ ju’un, ti’ u ts’íibil, yéetel walkila’, ti’ Internet. Ti’ yaan túun u k’ab máaxo’ob éejentik k meyak, beyxan ku k’amiko’ob beey láak’o’on, leti’ob beetik u yantal u jela’anil, tumen ti’al u béeytal u meyajta’al kij wa nikte’obe’ k’a’anan u ts’áak u yóol máak, ma’ u ch’éenel u meyajta’al yéetel u k’ubik u yóol máax beetik.  
Te’e ts’o’ok ja’aba’, mu’uk’anchaj sóoskilo’ob yanchajij, ba’ale’ le je’elo’oba’ yanchaj úuchik k máansik talamilo’ob mix táan u páajtal u jáan xo’okoli’. Yaan k’iine’ talam u p’áatal máak yéetel u no’oja’an tuukulo’ob wa le kéen yanak talmilo’obe’ ichnaj wa ich k láak’tsilo’ob ku taal. Yanchaj k jelbesik bix k meyaj, yaan máax p’áat mina’an, náachchaj k paakat, t k’a’abéetkunsaj túumben ba’alo’ob ma’ t jáan tukultaj wa yaan u meyaj to’oni’, ba’ale’ yanchaj k beetik sáansamal yóok’lal k’albe’en kuxtal. T juunal úuchik k kaxtik bix kéen k beet le meyajo’, ba’ale’ je’el bix láayli’ táankelem k u’uyikbáaje’ t na’ataj je’el bix úuchik u ya’alik j ibeerikóo ts’íib péektsilo’ob, juntúule’ máake’ pa’ate’ yanik yéetel bix yanik u kuxtal, ba’ale’ tu ka’ap’éel ba’alil unaj u tóoch’ta’al. T kaxtaj bix k xíimbal yéetel yanchaj k na’at.
Le beetik wey yano’one’. Ti’ le kúuchil ts’o’ok ba’ateltik ti’al u yantal to’ono’, ti’al k chíikpajal ichil u máan k’iino’ob yéetel ichil u tuukul máaxo’ob xokiko’on. K meyaj ti’al k tóoch’tik u t’aan máaxo’ob óoli’ mix juntéen ku yu’ubalo’obi’. K ts’áak u jejeláasil boonil le ka’ano’. K chíikbesik yéetel k e’esik u ts’íibil u t’aanilo’ob le lu’uma’, k ts’áamaj k óol ti’al k ilik u sajbe’entsil u yóol páatriarkaadóo yéetel uláak’ náach tuukulo’ob. Ku chi’ichnakkúunsiko’on péektsilo’ob. K máan k kaxt u jaajil ti’ ba’ax ku yúuchul, ma’ táan k páa’tik ka taak k’opbil joolnaj to’oni’. K tukultik yóok’ol kaabe’ yaan k’iine’ ku ts’áak u yóol ti’al u ts’áak óojeltbil uláak’ ba’alo’ob ti’ pik’il ju’uno’ob, ma’ chéen le k’a’anantako’obo’.
Jaaj xan, je’el bix u mu’uk’a’an xíiwil kije’, je’el bix le ts’o’ok u k’antal ti’al u xo’otol u ts’íibk’abo’obe’, yaan xan ba’ax k náaytik. K náaytike’ ka pakta’ako’ob beey le pik’il ju’unil je’el u walabta’al tumen Berges -le jna’atun máak ku t’aan yóok’lal u ts’íibilo’ob péektsil sáansamal, tumen to’one’ ma’ táan k jak’abtikbáaj yéetel péektsilo’obi’, to’one’ k ts’áak u súutukil ti’al k beetik u k’a’ananchajal, tumen k tukultike’ le ba’ax ku beeta’al sáansamal tumen jo’olpóopo’obe’ ma’ chéen leti’ u k’a’ananili’. Uts t ich k suut k il bix yanik ba’al tu jo’oloj jayp’éel k’iino’ob ts’o’ok u yúuchul le wa ba’axo’, tumen ku yantal u kuuch, ts’o’okole’ láayli’ k tukultike’ -je’el bix u beeta’al ka’ach tumen nuxi’ Gaboe’- u ts’íibta’al réeportaajeobe’ leti’ u noj ba’alil le meyaj k beetiko’. K ojele’, máaxo’ob xokiko’one’ táan xan u láak’intiko’on ti’ le xíimbalila’. 
To’one’ ma’ k k’áat ka k’aschajak k ju’unil mix k biites kex beyka’aj ka u beet chokoj k’iin yéetel u jejeláas t’aano’ob kun yantal yóok’lal, mix xan ka k’asak ikil k tsi’iktal tumen u máan k’iino’ob, beyxan k k’áat ka ka’abéetkunsa’ako’on ti’al u káajal u líiksa’al uláak’ u paakatilo’ob kuxtal tumen u ya’abil le wíiniko’ob yaan te’e petenila’ -ichilo’obe’, ti’ yanech teech, máax xokiko’on yéetel leti’ob- ti’al u páajtal u t’i’inil uláak’ t’aano’ob ti’al u yúuchul tsikbal. Wa sóoskile’ jach k’a’ananchaj ti’al u páajtal u bin máak ti’ u chemo’obe’, kexi’ wa beey xan ku k’a’anachajal K’iintsil ti’al u báab máak ich kaaj, ti’al u yantal túumben k’iino’ob ti’al tuláakalo’on. 
Beey túuno’, yóok’lal le wakp’éel ja’abo’oba’, k ts’áak u níib óolalil ti’ tuláakal máaxo’ob ts’o’ok u táakpajalo’ob ti’al u béeytal, ti’al u yantal u yi’ij, ti’al k tak’anta’al yéetel ti’al ma’ u xóot’ol le bej k ch’a’amaja’ ti’al k beetik le pik’il ju’una’, tumen je’el bix le kijo’, k k’áat ka yanak u jats’utsil te’e petenila’. Ka utsil jit’pajak u k’áanilo’ob sóoskil macha’an tumen tuláakalo’one’ex, ti’al ma’ u luk’ul u muuk’ yéetel ti’al ma’ u tu’ubta’al mix jump’éel u k’áanilo’obi’. Le je’elo’ leti’e’ La Jornada Mayaa’ táan u chukik wakp’éel ja’abo’ob yanak, leti’e’ ts’o’ok u ts’áak u yóol tuka’atéen ti’al u no’oja’an jit’ik le petenila’.  
 
 
Xak'alutskíinsa'an tumen: Sasil Sánchez Chan"
06/07/2021,La Jornada Maya,Sasil Sánchez Chan,"Mérida, Yucatán",Wakp’éel ja’abo’ob káajak u ji’it’il náay,"Bejla’a’ 6 ti’ julio’e’ K’iintsile’ táan u k’iimbesik wakp’éek ja’ab yanak. Walkil wakp’éel ja’abo’ob ka tíip’ u yáax wáalil ichil u yóoxp’éel nojlu’umilo’ob yaan ti’ u petenil Yucatán. 
 
Xak'alutskíinsa'an tumen: Sasil Sánchez Chan"
07/07/2021,Ap / Europa Press,Sasil Sánchez Chan,"Tegucigalpa, Honduras",Honduras: k’a’anan jeets’il beeta’ab yóok’ol máax kíins x líik’saj t’aan Berta Cáceres,"J hondureñoil Roberto Castillo Mejía, juntúul ti’ le máaxo’ob jo’olbesik u íidroeelektrail mola’ay Desarrollos Energéticos Sociedad Anónima (DESA), jets’a’ab yanchaj u si’ipil úuchik u p’áatal beey máax patjo’olt yéetel tukult bix kéen kíinsa’ak x líik’saj t’aan yéetel máasewal ko’olel, Berta Cáceres.
Ti’ Castillo Mejíae’ je’el u páajtal u jets’a’al yaan u k’a’alal tak ichil 20 yéetel 30 ja’abo’ob, beey úuchik u ya’alal tumen le júudisiaalo’, ba’ale’ walkila’ táan u binetik u jach je’ets’el jayp’éel ja’ab kéen u bo’ot u si’ipil. Le je’elo’ ti’al u káajbal agosto kéen beeta’ak, ts’o’okole’ máaxo’ob tokik ti’ le si’ipila’ láayli’ yaan u páajtalil u yilko’ob ka tse’elek le ba’ax ts’o’ok u je’ets’ela’.
 
 
Tribunal de Sentencia yaan ti’ Jurisdicción Nacionale’ jumpuul úuchik u jets’ik leti’ bin Castillo máax tukult bix kéen kíinsa’ak Cáceres, le beetik ba’ax beeta’abe’ pakta’ab beey “k’a’anan ti’al u je’ets’el u si’ipil máax beetej”.
Consejo Cívico de Organizaciones Populares e Indígenas de Honduras (Copinh), múuch’kabil beet’aab tumen Lenca kaaj, tu’ux síij Cácerese’, tu ki’imak óoltaj ba’ax jets’a’abe’, ka tu ts’íibtaj ti’ Twitter: “kaaj ku náajal yéetel ba’ax jets’a’aba’, ma’ chéen Coinh, Lenca kaaj yéetel u baatsilo’ob Berta Cáceres”.
Castillo Mejía, máax jo’olbesik DESAe’, táan ka’ach u jach péektsiltik u beeta’al jump’éel u kúuchil tu’ux ku yáalkab yéetel tu’ux ku yakkúunsa’al ja’, ba’ale’ ichil u k’áaxil Lenca kaaj. Macha’ab tu k’iinil 2 ti’ marzo ti’ u ja’abil 2018, yéetel u juuisioe’ káaj tu winalil agosto ti’ u ja’abil 2020.  
DESAe’ leti’e’ mola’ay táan u meyajtik ka’ach Agua Zarca, ba’ale’ Cáceres ma’ táan u cha’ak u beeta’al ka’achij, le beetik kíinsa’abij. Fiscaliae’ tu ya’alaj Castillo Mejía bine’ tu ts’áaj u páajtalil u péek yéetel ba’ax k’a’abéet ti’al u kíinsiko’ob x péeksaj ko’olel.  
Cácerese’ ts’ona’ab tu k’iinil 3 ti’ marzo ti’ u ja’abil 2016, tu yotoch yaan ka’ach La Esperanza, ba’ale’ ma’ili’ beeta’ake’ ts’okili’ u káajal u yoksa’al saajkil ti’ ikil u ya’alal ti’ yaan u kíinsa’al tumen ma’ táan u cha’ak u beeta’al u meyajil Agua Zarca, tumen wa ka beeta’ak ka’ache’, yaan u k’askúunta’al k’áax yéetel yaan u to’okol ba’ax u ti’al kaaj.  
Ka’aj kíinsa’abe’ loobitla’ab xan juntúul u yéetajil Cáceres, mexicoil j áaktibista Gustavo Castro Soto.
U kíinsa’al Bertae’ tu beetaj u líik’sik u t’aan ya’abach máak, beyxan jóok’sa’an noj t’aano’ob tumen Organización de Naciones Unidas, Organización de Estados Americanos, Greenpeace,  ichil uláak’o’ob. 
X ka’ansaje’ 43 u ja’abil ka’aj kíinsa’ab, chíimpolta’ab yéetel Goldman, u asab k’a’anan chíimpolalil ti’al máaxo’ob ku líik’sik u t’aano’ob yéetel ku ba’atelo’ob yóok’lal yóok’ol kaab.  
Úuchik u kíinsa’ale’, ts’a’ab u kuuch uktúul máako’ob, tu ja’abil 2018. Ichilo’obe’ yaan máax jets’a’abe’ unaj u p’áatal 50 ja’abo’ob k’ala’an. 
Xak'alutskíinsa'an tumen: Sasil Sánchez Chan"
07/07/2021,Europa Press,Sasil Sánchez Chan,"Ottawa, Canadá","Inuit x jo’olbesaje’, leti’e’ kéen u yáax beet u jéeneral máasewal jala’ach ti’ u lu’umil Canadá","Le martes máanika’ k’aab’ainta’ab Mary Simon beey u jéeneral jala’achil Canadá. Ba’ax jets’a’abe’ k’a’anan ti’al u “k’ajla’ay”, tumen leti’e’ yáax máasewal wíinik táan u p’áatal u beet le meyajilo’, le beetik “noj ba’al ti’al u káajal u k’exa’al ba’al”. 
Simone’ yaan u chíikbesik x ajaw Isabel II te’e noj lu’umo’, ba’ale’ beyxan leti’ kun p’áatal xan beey jefa de Estado, tumen ook tu jeel Julie Payette, máax tu p’ataj le meyajilo’ tu winalil enero, úuchik u jach yantal u t’aanil tumen jach bin ts’íik yéetel ma’ tu p’atik u paach máaxo’ob ku meyaj yéetel, beyxan tumen yanchaj u x wo’okinil úuchik u ts’a’abal k’ajóoltbil jump’éel tsool meyajil tu’ux xoka’abe’, jo’olbesaj meyajil ku beetike’ ich “jela’an óol” yéetel “k’eeyajil” u beetik.  
 
 
Tu jo’oloj maanal wakp’éel winalo’obe’, máax beetik u yáax ministro canadaile’, Justin Trudeau, tu ya’alaj ti’ k’a’aytajil tsikbale’, x ajaw Isabel II ts’o’ok u éejentik ka p’áatak Simon ti’ le meyajila’, beey úuchik u chíikbesa’al tumen u kúuchil cha’a CBC.
Simone’ tu jo’olbesaj u moala’yil inuit kaaj, Inuit Tapiriit Kanatami, ts’o’okole’ ku meyaj xan ti’ kúuchilo’ob k’a’aytik péektsilo’ob, yéetel u ts’áamaj u yóol ti’al u ba’atel yóok’lal u páajtalil máasewal kaajo’ob.  
Ka’aj ts’o’ok u jets’a’al u beetik u x jala’achile’, Simone’ tu ya’alaj ba’ax táan u yúuchule’ “k’a’anan yéetel ku beetik u yantal alab óol ti’ u lu’umil Canadá”, beyxan “noj xáak’ab le táan u yantal ti’ chowak bej yaan ti’al u yutstal u yóol kaaj”.  
U je’ets’el Simone’ ku núup’ul xan yéetel túumben kaaxanilo’ob ts’o’ok u yantal ti’ kúuchilo’ob tu’ux ku yúuchul kaambal ka’achil, ikil ila’ab u jejeláasil muukulilo’ob -tak walkila’ xoka’ab mil 148i’-, ts’o’okole’ le je’elo’ tu péeksaj u yóol kaaj yéetel tu beetaj u yantal máax líik’sik u t’aan ti’al u k’áata’al ka chíimpolta’ak u páajtalil máasewal kaajo’ob.
Beyxan le je’ela’ táan u yúuchul ka’alikil ma’ili’ jets’a’ak tumen Trudeau wa unaj u yantal yéeytambal te’e ja’aba’ ti’al u kaxtik ka jeel ya’abak u máakilo’ob yaan ichil páarlamentóo, ba’ale’ leti’e’ tu ya’alaje’ ma’ bin u tsikbalt yéetel Simoni’. Wa tumen ka k’uchuk beetbil yéeytambale’, ti’ Simon kun p’atbil u meyajil u ts’o’okbes u jaats k’iinil meyajo’ob le léejislaturao’. 
Xak'alutskíinsa'an tumen: Sasil Sánchez Chan"
08/07/2021,Afp,Sasil Sánchez Chan,"Puerto Príncipe, Haití",Táaxnel kajil máako’obe’ tu kíinsajo’ob u jala’achil Haití ka’alikil ti' yaan tu yotoch ka'achij,"U jala’achil u lu’umil Haití, Jovenel Moïsee’ kíinsa’ab tu yotoch le miércoles máanika’, úuchak u ts’o’onol tumen jun jaats táanxel kajil máako’ob, beey úuchik u ts’a’abal k’ajóoltbil tumen yáax ministróo táan u p’atik u meyaj, Claude Joseph.
U yatan jala’ache’ láayli’ xan loobilta’abij, le beetik yanchaj u biinsa’al tu kúuchil ts’akyaj, beey tu ya’alaj Joseph, máax tu k’áatóoltaj ti’ kaaj ma’ u chi’ichnaktal, ts’o’okole’ tu ya’alaje’, u mola’ayil kanan kaaj yéetel ejéersitoe’ táan u yilko’ob ma’ u yantal x wo’okinilo’ob.  
 
 
""Jala’ache’ kíinsa’ab tu yotoch tumen táanxel kajil máako’ob ku t’aniko’ob íingles yéetel káastelan t’aan”, tu ya’alaj ministro.
Moïse táan u beetik u jala’achil Haití, u asab óotsil nojlu’umil yaan ichil áamerikanóo kóontinenete, úuchak u xantal yéeytambal unaj u yanta’al ka’ach 2018. Ba’ale’ te’e ts’o’ok wiinalo’oba’, ma’ chéen yóok’lal politikáa yanchaj talamilo’obi’, ya’abchaj xan u tse’elel u jáalk’abil máak ti’al u k’áata’al ka yanak u bo’otal u su’utulo’ob, ba’ale’ le je’elo’ chéen tu chíikbesaj bix úuchik u bin u ya’abta’al loobilaj máako’ob te’e lu’umo’.
Ka káaj u meyaj jala’ache’, yanchaj u ba’atel tu táan máaxo’ob yaanal bix u tuukulo’ob, tumen jun jaats kaajnáalo’obe’ ku tukultiko’ob ma’ de legal táan u beetik u jala’achili’. Ti’ le ts’ook kamp’éel ja’abo’oba’, tu lu’umil Haitíe’ yanchaj uktúul yáax ministro’ob.  
Tukulta’an ka’ache’, yaan u p’atik u meyaj Joseph, tu jo’oloj óoxp’éel winal p’áatak meyaji’. Beyxan, tu lu’umil Haitíe’ tukulta’an u beeta’al u réeferenduumil a’almajt’aan ti’al u winalil septimbre, tumen ts’o’ok ka’atéen u yantal u xaankúunsa’al tu yóok’lal pak’be’en k’oja’anil. 
 
 
U beeta’al k’eexilo’ob ti’ a’almajt’aan táan u táakmuk’ta’al ka’ach tumen Moïse, ma’ éejenta’an tumen u ya’abil máaxo’ob yaanal bix u tuukulo’obi’, mix xan tumen u jejeláasil múuch’kabilo’ob kaaj. U Almejenil A’almajt’aan táan u meyaj walkil te’e lu’umo’, jets’a’ab tu ja’abil 1987, úuchik u tse’elel u muuk’ Duvalier. 
Yaan máaxo’ob a’alike’, ma’ táan u béeytal u k’áatchi’ibtal kaaj walkila’ tumen ya’abach sajbe’entsil yaan te’e lu’umo’.  
Beyxan taka’an u pool Moïse tumen mix ba’al bin tu beetaj tu táan le talamilo’ob yaan te’e lu’umo’. Ba’ale’ Consejo de Seguridad de las Naciones Unidas, Estados Unidos yéetel Europae’ ts’o’ok u k’áatiko’ob ka yanak u beeta’al yéeytambal te’e lu’umo’, ba’ale’ ich jáak’abil yéetel sáasil, je’el bix unaje’, ti’al u ts’o’okbal u ja’abil 2021.
Ts’o’okili’ xan u k’a’aytal tumen Moïse le lunes máaniko’, máax kéen u beet u túumben ministrioil, Ariel Henry, máax yaan 71 u ja’abil, yéetel meyajnaj ti’al u ts’aatáanata’al ba’al táan u yúuchul yóok’lal coronavirus. 
Xak'alutskíinsa'an tumen: Sasil Sánchez Chan"
08/07/2021,Juan Manuel Contreras,Sasil Sánchez Chan,"Mérida, Yucatán",Carlos Francoe’ leit’e’ yáax yukatekoil k’amik Triple Corona ikil u náab ich jéechkab k’áak’náab,"Le martes máaniko’, j báab Carlos Franco Cantóne’ tu béeykunsaj u yantal ti’ Triple Corona’, jump’éel chíimpolal ku ts’a’abal tumen Asociación Mundial de Aguas Abiertas. Ichil tuláakal yóok’ol kaabe’ chéen 350 u túul máak ts’o’ok u béeykunsiko’ob le je’ela’, ba’ale’ Carlose’ tu máansaj u ts’ook nojoch p’iisil úuchik u báab tu petenil Catalina tak Long Beach, California.
Ti’al u ts’a’abal Triple Coronae’ unaj báabnaja’an máak óoxtéen. Carlos Francoe’ tu beetaj u yáaxile’, ti’al u winalil septiembre ti’ u ja’abil 2018, úuchik u k’áatal Canal de La Mancha, ichil Inglaterra yéetel Francia; uláak’e’ tu beetaj tu ja’abil 2019, úuchik u bak’pachtik u petenil Manhattan, Estados Unidos; yéetel u ts’ooke’, tu beetaj le 6 ti’ julio máanika’.
 
 
“Jach táaj ki’imak in wóol yéetel ba’ax ts’o’ok in beetik, tumen káaj in meyajtik walkil wakp’éel ja’abo’ob paachil. Noj ba’al in ti’al Yucatán in kaajal, le beetik k’a’anan xan u p’áatal le chíimpolal te’e lu’umila’”, tu ya’alaj Franco Cantón, u óoxlajuntúulil máak tu lu’umil México ts’o’ok u yantal ti’ Triple Corona.
U k’áak’náabil Catalinae’, tu ya’alaj, tu k’amaj ich jets’óolal. Franco tu ya’alaje’, “ki’ u yóol” ja’ ka’aj káaji’, ba’ale’ kéen áak’abchaje’ ku ke’eltal, tumen ja’e’ ku síistal tak 17 gradóos sentiigrados.
“Áak’abo’obe’ ku jach chowaktalo’ob, le beetik yanchaj u jach ts’áak in wóol ti’ ba’ax in wojel in beetej. Maanal waxakp’éel ooras báabnajen de áak’ab, ba’ale’ tuláakal báab tin beetaje’ xáanchaj 12 ooras, le beetik noj meyaj tin beetaj ti’al in béeykunsik, ba’ale’ jach ki’imak in wóol úuchik in béeykunsik”, tu ya’alaj úuchik u tsikbal yéetel La Jornada Maya.
Carlos Franco báabnaj maanal ti’ 34 kiloometróos, ts’o’okole’ xáanchaj 12 ooras yéetel 22 minuutos. Ti’al u béeytale’ yanchaj u péeksik u k’ab 44 mil 640 u téenal. Chéen tu juunal úuchik u beetik; ba’ale’ láayli’ te’e k’iino’, te’e súutuko’, yanchaj uláak’ juntúul máak tu yóotaj u beetej, chéen ba’axe’ leti’e’ ma’ béeychaji’. 
“Le je’ela’, ma’ chéen ka jáan taalak ta tuukul a beetik, mix xan chéen a jáan a’alik táan a bin báab Catalina, ti’al a k’atik u beelil ja’ La Mancha wa ti’al a bak’pachtik u petenil Manhattan”, tu ya’alaj. Tuláakal lu’umo’obe’ yaan u múuch’kabil jets’ik yéetel chíimpoltik báab ku beeta’al.
Ka’ach tu paalile’, uts tu yich báab; u ti’al Carlose’ u báab ti’ jéechkab k’áak’nabe’ ku ts’áak u páajtalil ti’ u múul yantal yéetel ba’ax siijil te’e yóok’ol kaaba’.
“Báabnaja’anen kex ke’el, de áak’ab, kex k’a’am séerenóo, cháak, wa je’el bix yanik ba’ale’. Walkila’, nika’ajen in wil wa je’el u béeytal in báax ti’ síis ja’, tu’ux yaan kaabal yanik ti’ 16 graadóos. Leti’e’ túumben ba’ax kéen u yil wa je’el u tsa’ayal u beeto’.
Destacado: U ti’al Carlose’ u báab ti’ jéechkab k’áak’nabe’ ku ts’áak u páajtalil ti’ u múul yantal yéetel ba’ax siijil te’e yóok’ol kaaba’.
Xak'alutskíinsa'an tumen: Sasil Sánchez Chan"
08/07/2021,La Jornada Maya,Sasil Sánchez Chan,"Playa del Carmen, Quintana Roo",Múuch’kabile’ ku chíikbesik u maaya ch’i’ibalil Playa del Carmen,"U múuch’kaibl Pinta o Muere, jo’olbesa’an tumen Ricardo Condee’, tu káajsajo’ob jump’éel noj meyaj ti’al u chíikbesik u yóol le kaaj tu’ux ku k’uchul ya’abach máak xíimbali’, ikil u bonik pak’o’ob yéetel u yich ko’olel yéetel xiib k’a’anan ti’al le kaaja’, ba’ale’ beyxan ku yutsil k’a’abéetkunsiko’ob ba’ax yaan ich kaaj. 
Xak'alutskíinsa'an tumen: Sasil Sánchez Chan"
08/07/2021,Katia Rejón,Desconocido,"Mérida, Yucatán",Shinzaburo Takeda: jkaaxan miaatsil tu lu’umil Yucatán,"Ma’ chéen kolnáal, je’el bix u ya’aliko’, tumen leti’e’ juntúul k’a’anan j póol meyaj yéetel j boon yaan tu lu’umil México te’e k’iino’oba’. Suunaj Yucatán, tu jo’oloj 50 ja’abo’obe’, úuchik u páayt’anta’al tumen Feria Internacional de la Lectura Yucatán (FILEY) 2021, ti’al u k’a’aytik u káajbal jump’éel e’esajil ku beeta’al te’elo’, ba’ale’ yóok’lal le je’elo’, ts’o’ok u kaxtik bix u p’áatal te’e lu’umila’ ti’al meyaj.
 
 
Edición: Ana Ordaz"
09/07/2021,La Jornada Maya,Sasil Sánchez Chan,"Mérida, Yucatán",K’ala’ab u jáal ja’ilo’ob Yucatán ikil u kaxta’al ma’ u ka’a piimtal u pak’be’en k’oja’anil Covid-19i’,"Ikil táan u bin u ya’abtal máax ti’ ku tsa’ayal u pak’be’en k’oja’anil coronaviruse’ yéetel tumen táan u náats’al u k’iinilo’ob je’elile’, u jala’achil u péetlu’umil Yucatán, beyxan u jo’olpóopil méek’tan kaajo’obe’ tu jets’ajo’ob ka k’a’alak k’áak’náab tu’ux ku k’uchul máak xíinximbal, je’el bix Progreso yéetel Telchac Puerto.
Ichil ba’ax a’alab tumen u jo’olpóopil Telchac Puerto, Juan Alfredo Marrufo Díaze’, kéen u chuk u chúumuk k’iin ti’ le viernesa’, leti’ kéen k’a’alal u nojbejil yaan tu jáalik le k’áak’náabo’, beyxan le uláak’ kúuchilo’ob ma’ jach táaj najmal je’ek’a’ab te’e kaajo’.  
U k’a’alal le jáal ja’ tu’ux ku páajtal u bin xíinximbal máake’, yaan u beeta’al chéen tu k’iinil viernes, sábado yéetel domingo, tak kéen ka’a je’ebek. Ma’ táan u páajtal u bin máak te’elo’ kéen u chuk láas 11 áak’ab, tumen kaaje’ unaj tu yotoch yaan. Chéen ku yutstsal u jóok’ol máak wa unaj u séeba’an bin yiknal ts’akyaj wa yóok’lal meyaj.  
 
 
Beyxan kúuchilo’ob koonole’ yaan u béeytal u meyajo’ob je’el bix suukile’, ba’ale’ chéen wa tu chíimpoltajo’ob yéetel tu beetajo’ob ba’ax jets’a’an tumen jala’ach u ti’al u kaláanta’al u toj óolal kaaj. Najmal u k’a’abéetkunsa’al pix chi’.
U k’a’alal le kúuchilo’oba’ ku núup’ul yéetel uláak’ ba’al táan u beeta’al ti’al u kaláanta’al kaaj, yéetel k’a’ayta’ab le p’isk’iinil máaniko’, tumen u jala’achil Yucatáne’ tu k’a’aytaje’ u noj jáalbejil Progresoe’ yaanx an u k’a’alal, ti’al ma’ u k’uchul máak te’elo’ ikil u kaxta’al ma’ u ya’abtal máax ku k’oja’antali’.  
Ba’ale’, yóok’lal ba’ax yaan u yil yéetel otelo’ob beyxan kúuchilo’ob janal yaan te’e kaajo’, a’alabe’ je’el u páajtal u meyajo’ob, ti’ le súutukil jets’a’an ku béeytalo’, ba’ale’ u jach táaj k’a’ananile’, u cha’abal u yokol le jaytúul máak jets’a’ano’, tumen ma’ táan u páajtal u máan ti’ u chúumukil chuup le kúuchilo’.  
Beey túuno’, tu péetlu’umil Yucatáne’ cha’aban u na’akal chéen waxaktúul máak ti’ jump’éel cheem 40 pies u chowakil; beyxan éejenta’an u na’akal lajuntúul máak ti’ jump’éel chéem wa maanal ti’ 40 pies u chowakil.
Beyxan, u jala’achil u lu’umil Yucatáne’ ts’o’ok u jets’ike’ ma’ táan u k’exik u súutukil jets’a’an ti’al u páajtal u máan máak ich noj kaaj ka’alikil táan u k’iinilo’ob je’elile’, tumen aj xíinximbalo’obe’ ma’ táan u páajtal u jóok’olo’ob wa ts’o’ok 11:30 áak’ab.  
Tu péetlu’umil Yucatáne’ yaan jo’op’éel u jejeláasil u pak’be’en k’oja’anil coronavirus: mexikoil, brasilil, californail, bratinakail yéetel deltail.
Xak'alutskíinsa'an tumen: Sasil Sánchez Chan"
09/07/2021,Itzel Chan,Sasil Sánchez Chan,"Mérida, Yucatán",Lora áak,"Tu jáal ja'ilo'ob Yucatáne' táant u yúuchul jump'éel ba’al ma' úuchuk ti' le ts’ook 50 ja'aboba': áako'ob ti' u jejeláasil Lorae' k’ucho’ob e’el te'e baantaa', le beetike’ táan u beeta’al xaak'alo'ob ti’al u yojéelta'al ba’axten k'ucho'ob te'ela', ba’ale’ ba'ax tukulta'abe', úuch tumen ts’o'ok u k’éexel u chokolil wa u síisil ja' tu'ux yano'ob.
Melania López Castro, máax jo'olbesik u nu'ukbesajil Programa para la Conservación de la Tortuga Marina tu petenil Yucatáne', tu ya'alaje' jach séeba'an u jáan a'alal ba’axten k'uch le áako'oba'. 
Lora áake' leti’e’ asab chichan yaan ichil le ukp'éel jejeláasil áak yaan yóok’ol kaab. U kuxtale' suuk u yúuchul Golfo de México. Ku káajal u yanal u mejenil kéen u chuk ichil 12 tak 19 ja'abo'ob. Kéen xuulchajako'obe' ku aaltalo'ob tak ichil 32 tak 49 kilos. Je' ku ye'elsike' ku p’isik ichil 34 yéetel 45 milímetros yéetel ku aaltal ichil 24 tak 40 gramos. Kéen tóop'ok u mejenile' ku p’isik ichil 42 tak 48 milímetros u sóol paach wa toj u p'i'isil.
 
 
Xak'alutskíinsa'an tumen: Sasil Sánchez Chan"
09/07/2021,Jairo Magaña,Sasil Sánchez Chan,Kaanpech,Kaanpeche’ éejenta'ab u yantal u si’ipil máax bíin u loobilt aalak’o’ob yéetel ba’alche’ob,"Te’e k’iino’oba’ beeta’ab u yéeytambalil u kaláanta’al aalak’o’ob yéetel ba’alche’ob p’atano’ob chéen beey ich kaajo’, ichil u LXII Legislaturail ti’ u Congresoil u péetlu’umil Kaanpech. Máaxo’ob táakpaje’ jumpuul úcuhik u éejentiko’ob u ts’a’abal ichil u Waxjaatsil, ti’ u yóoxjaats ts’íibile’, ka yanak u si’ipil máax bíin u loobilt ba’alche’ob. Tu yóok’lale’, Alejandra González Marín, máax jo’olbesik u jatsmeyajil Medio Ambiente ichil u Ayuntamientoil Kaanpeche’, tu ya’alaj le ba’ax ts’o’ok u jets’a’ala’ yaan u beetik uts ti’ ba’ax táan u beeta’al ti’al u kaláanta’al ba’alche’ob yéetel yaan u yila’al u péeksa’al u yóol kaaj, beyxan u yuumil le aalak’o’obo’ ti’al u kaláanta’alob je’el bix unaje’. 
 
 
Ku tsikbaltik jach tu beel ba’ax le ts’o’ok u je’ets’el te’e a’almajt’aano’, tumen táan u kaxtik u chíimpolta’al beey kuxa’an ba’alche’ob yéetel unaj u kaláanta’alob, tak le chéen beey p’ata’ano’ob tu bejilo’ob kaaj. Ka’ache’ ts’a’aban te’e a’almajt’aano’ ba’ale’ mina’an u si’ipili’, tumen U Almejenil Noj A’almajt’aan le péetlu’umilo’ ma’ jeets’el ka’achili’. Ba’ale’ walkila’ je’ets’ u ts’a’abal u si’ipil máak kéen u loobilt ba’alchee’, ichil ka’ap’éel tak jo’op’éel ja’ab, yéetel unaj xan u to’okol ba’alche’ ti’al u kaláanta’al. 
González Maríne’ tu chíimpoltaj k’a’anan ba’al le jets’a’abo’, tumen máaxo’ob ku ba’atelo’ob ti’al u chíimpolta’al u páajtalilo’ob ba’alche’, yéetel máaxo’ob tokik tu k’ab k’asa’an máako’obe’, u yojelo’ob leti’e’ ba’alche’ob ku asab loobilta’alo’ob tumen máaxo’ob ti’alintike’, ma’ chuka’an u yóolo’ob ti’al u kaláantiko’ob juntúul chan peek’, tumen yaan máako’obe’, chéen beey báaxal u yilko’ob je’el ba’axak peek’il ka u yilo’ob chéen beey u máan yóok’ol bej. 
“Le ba’ax jets’a’aba’ yaan u péeksik u yóol kaaj, beyxan máaxo’ob mina’an ti’ob u yóol u kaláantiko’ob ba’alche’, yaan u jach jelbesik bix yanik ba’al, tumen táan u páa’ta’ale’ ka béeyak u chíimpolta’alob yéetel u yutsil k’a’amalo’ob, ti’al u k’as xu’ulul jump’íit u beeta’al u takpoolil ikil u p’a’atal peek’ jach tu chokolil k’iin, tu k’a’amil cháak, tumen ma’ táan u tséenta’al wa tumen ku loobilta’al, tukulta’al le ba’alo’obo’ jets’a’an yaan u si’ipil, le beetik najmal u chíimpolta’al”, tu ya’alaj.  
Xak'alutskíinsa'an tumen: Sasil Sánchez Chan"
12/07/2021,Abraham Bote Tun,Sasil Sánchez Chan,"Mérida, Yucatán","U k’a’abéetkunsa’al glifosato kéen pa’ak’ak soyae’ ku k’askúuntik kaab ku meyajta’al Yucatán, ku ya’alik túumben áanalte’","U pa’ak’al soya tu xaman nojolil Yucatáne’ ts’o’ok u jelbesik u yutsil kaab ku beeta’al tumen ti’ le ku jóok’sa’alo’ ts’o’ok u yila’al yaan u xiixel glifosato, jump’éel ba’al loobiltik xan u yik’el kaab, beey tu ya’alaj Alba Rivera de la Rosa, u x xak’al xookil Facultad de Economía ti’ u noj najil Universidad Autónoma de Yucatán (UADY).
Leti’ ku ya’alike’, kolnáalo’ob yéetel jala’acho’obe’ unaj u k’exiko’ob bix táan u meyajta’al k’áax ti’al u yila’al u no’oja’an meyajta’al lu’um ba’ale’ x ma’ loobilajil ti’al mix máak, mix ti’al ba’alche’, mix xan ti’al ba’ax ku pa’ak’ali’.
Beyxan leti’e’ ku jets’ik yéetel ts’o’ok u xak’altik beyka’aj ku loobilaj ku beeta’al ti’ yóok’ol kaab yéetel bix u p’íitchajal náajal ku yantal yóok’lal le ba’ala’, ba’ale’ u nojoch loobilaje’ ti’ ku yantal ti’ u meyajil kaab yéetel u paak’alil soya tu lu’umil Yucatán; ba’alo’ob je’el bix le je’elo’ ku páajtal u xo’okol ti’ u áanalte’il Sustentabilidad y tendencias agroalimentarias, táant u ts’áak k’ajólltbile’. Ti’ le meyajilo’, Rivera de la Rosae’ tu ts’íibtaj bix yanik ba’al yéetel kolnáalo’ob yaan tu kaajil Tekax, tumen leti’obe’ ku k’a’abéetkunsiko’ob péestisiidáas kéen u pak’o’ob soya, ba’ale’ jach naats’ yanik ti’ tu’ux ku tséenta’al kaab, le beetike’ ma’ chéen ku jelbesiko’ob kab ku jóok’sa’ali’, tumen lu’ume’ láayli’ ku k’askúuntiko’obe’. 
 
 
Ichil ba’ax tu ya’alaj x xak’al xooke’, u yik’elo’ob kaabe’ ku ts’u’uts’iko’ob u ch’ujukil u pak’alil soya, tumen kex táan yáax k’ine’, u le’obe’ láaj ya’axtak, ba’ale’ beey u p’áatalo’obo’ tumen k’a’abéetkunsa’an péestisidaob, je’el bix glifosato.
Le beetike’, u yik’el kaabe’ ku yantal ku kíimili’. Le je’ela’ jump’éel noj talam yaan, tumen péestisidaobe’ ku k’askúuntiko’ob ba’al yéetel “noj talamilo’ob ku taasik tu paachil k’iin”. 
Yóok’lal ba’ax ku yúuchula’, táan u beeta’al u yila’al bix je’el u ch’éenel u k’a’abéetkunsa’al; u mola’ayil Consejo Nacional de Ciencia y Tecnología (Conacyt) ts’o’ok u líik’sik u t’aan ti’al u ya’alike’, u k’a’abéetkusna’al glifosatoe’ ku tsa’aysik ts’unus, ku ts’áak ch’ujuk wiix yéetel aleerjias, le beetik u jala’achil u lu’umil Méxicoe’ bíin u jets’ ba’ax unaj u beetik, ti’al ma’ u taasik tuka’atéen ti’al u k’a’abéetkunsa’al, mix xan u ma’anal ti’ u nojoch mola’ayil Bayer. 
Abae’ tu ya’alaje’ láayli’ leti’e’ jala’acho’ob máaxo’ob péektsilt yéetel tu ts’áajo’obu páajtalil u pa’ak’al soya, ts’o’okole’ tu k’ubajo’ob u i’inajil beyxan u péestisidasil ti’al u meyajta’al; ba’ale’, ku ya’alik, le je’elo’ táan u bin u k’éexel yéetel u meyajil le túumben jala’acha’, tumen ikil táan u beeta’al u nu’ukbesajil Sembrando Vida ku yantal u paak’alo’ob ba’ale’ ma’ táan u cha’abal u k’a’abéetkunsiko’ob péestisidas, mix xan táan u páajtal u k’exiko’ob yéetel féertilizantes wa fungicidas orgánicos.
Áanatee’ ts’íibta’an tumen Alba Rivera de la Rosae’ ku páajtal u yéensa’al te’ela’: https://www.libreriadante.com.mx/product-page/sustentabilidad-y-tendencias-agroalimentarias.
Xak'alutskíinsa'an tumen: Sasil Sánchez Chan"
12/07/2021,Miguel Améndola,Sasil Sánchez Chan,"Tulum, Quintana Roo",Ma’ tu éejentaj INAH le ba’ax táan ka’ach u k’áata’al tumen u éejidatarioilo’ob Cobái',"U mola’ayil Instituto Nacional de Antropología e Historia (INAH) ma’ tu éejentaj ba’ax táan u k’áata’al ka’ach tumen u kajnáalilo’ob Cobái’. Leti’obe’ u k’áato’ob ka’ach ka p’áatak tu k’abo’ob le úuchben kaajo’, ti’al beyo’ u k’uchul yiknalo’ob utsil ba’ax ku taal tu yóok’lal. Mola’ay túune’ tu sutaj t’aan ti’ob. 
Úuchik túun u yantal uláak’ jump’éel múuch’tambal ichil jo’olpóopo’ob yéetel éejidatario’ob le sábado máanika’, Fausto May Cen, u jo’olpóopil le éejidoa’ tu ya’alaje’ táan u páa’tiko’ob ka núuka’ak ti’ob wa ba’ax yóok’lal ba’ax tu k’áatajo’ob, tumen úuchben kaaje’ ti’ p’aatal ichil u k’áaxo’obi’. 
 
 
Tu ya’alaje’, maanal 50 ja’abo’ob jo’op’ok u meyaj úuchben kaaj, ba’ale’ mix jump’íit ti’ le tojol ku bo’ota’al tumen máaxo’ob ku k’uchul xíimbal ku k’uchul yiknalo’obi’, kex tumen kaaje’ ti’ yaan ichil u k’áaxo’obe’, le beetik tu k’áatajo’ob ka p’a’atak ti’ob, ti’al u meyajtiko’ob. Tu jeele’ INAHe’ tu sutaj t’aan ti’ob, ba’ale’ óoxp’éel nojba’al ku ya’alal ti’ob.  
Yáaxe’: u ts’a’abal ti’ le kaajo’ u 5% ti’ le tojol ku yokolo’; u ka’ap’éelile’ u beeta’al jump’éel kúuchil e’esajil, ba’ale’ taak’in kun okol tu yóok’lale’ u ti’al éejido xan; u ts’ooke’ leti’ u beeta’al meyajo’ob uts u ti’al kaaj.
May Cen tu ya’alaje’ u jo’olpóopilo’ob Méxicoe’ tu ya’alajo’ob yaan u k’ujsiko’ob tak tu’ux kun k’a’abéetchajal ba’ax táan u k’áatiko’ob, ti’al u p’a’atal tu k’ab le éejidoo’ le úuchben kaaja’, ba’ale’ éejidatario’obe’ yaan u tukultiko’ob t’aan táan u su’utul ti’ob.  
Wa tumen u ya’abil ma’ táan u éejentik ba’ax ku ya’alal ti’obe’, yaan u tokiko’ob u kúuchilo’ob meyaj u yúuchben kaajil Cobá: “ti’ ju’uno’ob yaan to’one’ ku je’ets’ele’, úuchben kaaje’ ti’ yaan ichil k k’áaxo’ob k ti’al, le 268 ektareaso’obo’ ma’ táan u páajtal k ch’a’ak k meyajtej”.
Xak'alutskíinsa'an tumen: Sasil Sánchez Chan"
12/07/2021,Ap,Sasil Sánchez Chan,"Nuevo México, Estados Unidos",Ayik’al máake’ k’uch ka’an yéetel péepen k’áak’ u ti’al,"J xíinximbal máak, Richard Branson, páatchaj u k’uchul tak tu náachil ka’an úuchik u xik’náal yéetel jump’éel péepen k’áak’ u ti’al, le domungo máanika’. Ba’ax tu beetaje’ táanilchaj ti’ Jeff Bezos, uláak’ juntúul ayik’al máak yaan u yóol xan u bin xíimbal tak te’elo’.  Bransone’, ta’aytak 71 u ja’abil; xik’náalnaj yéetel uláak’ jo’otúul máak táakano’ob ti’ u espacial mola’ayil Virgin Galactic, yéetel ka’anchajo’ob tak yóok’ol 88 kilómetros u ka’analil. Ka’alikil ka’anal yano’obe’ tu yilajo’ob u wóolisil Yóok’ol Kaab.
 
 
Xak'alutskíinsa'an tumen: Sasil Sánchez Chan"
12/07/2021,Afp,Sasil Sánchez Chan,"La Habana, Cuba",Tajan ya’ab máak tu líik’saj u t’aano’ob ti’ jump’éel u chan kaajil Cuba,"U tajan ya’abil cubanoilo’obe’, tu líik’sajo’ob u t’aan le domingo máanika’, tu bejilo’ob u kaajil San Antonio de los Baños, tu xaman-lak’inil La Habana, tumen ma’ ki’imak u yóolo’ob yéetel u jala’achil le kaajo’, beey chíikpaj ti’ cha’ano’ob na’aksa’ab ti’ Internet. 
Ka’alikil u yawatiko’ob: “Patria y Vida”, u k’aaba’ jump’éel k’aay beeta’an tumen Gente de Zona, Yotuel Romero, Descemer Bueno, yanchaj uláak’o’ob a’alik “ch’éensa’ak u jets’t’aanil chéen juntúul” yéetel “ma’ sajako’oni’”, aj líik’saj t’aano’obe’ -u ya’abil táankelemo’obe’- tu xíimbaltajo’ob kaaj p’aatal 33 km náachil ti’ noj kaaj.
 
 
Xak'alutskíinsa'an tumen: Sasil Sánchez Chan"
13/07/2021,Ap,Sasil Sánchez Chan,"La Habana, Cuba","Buulul yéetel aj kaanan kaaj úuchik u sáastal Cuba, ts’o’okole’ mina’an Internet ti’ nu’ukul t’aani’","Tu jo’oloj jump’éel k’iin beeta’ak u jejeláasil líik’saj t’aan tumen mina’an k’a’anan ba’al ti’al u yúuchul kuxtal, je’el bix u xo’ot’ol sáasil yéetel óotsilil yaan Cubae’, sáaschaj ti’ La Habana ba’ale’ buulul yéetel kaanan kaajo’ob, ts’o’okole’ internet moobile’ xot’a’abij.
U jala’achil le lu’umo’, Miguel Díaz-Canel, chíikpaj ti’ u máaben cha’anil le noj lu’umo’, ts’o’oke’ láak’inta’ab tumen u yéet meyajo’obe’ ti’al u ya’alike’, ba’ax táan u yúuchule’, le u yaktáantikubáaj kaaj yéetel jo’olpóopo’obe’, jump’éel ba’al táan u beeta’al tumen Estados Unidos ti’al u t’aan k’aas yóok’al u meyaj. Le o’olale’ yanchaj xíimbalil líik’saj t’aan, ts’o’oke’ ma’ suuk u yila’al ba’al beya’, tumen yanchaj máaxo’ob macha’ab ti’al k’albil, okolta’ab kúuchilo’ob koonol yéetel k’askúunta’ab u kis buuts’ilo’ob kanan kaaj.  
 
 
""U chokoj kíinsa’al u pool kaaj… le táan u beeta’al ti’ reedes sosiaalese’, chíikpaj ti’ tuláakal ba’ax úuch jo’oljeak, ma’ wáaj, beey úuchik u k’áatchi’ibtik Díaz-Canel ka’aj t’aanajij. “Táan k ilike’, ti’ tuláakal le ts’ook p’iisk’iinilo’oba’ ya’abchaj jela’an t’aan ku beeta’al yóok’lal Cuba ti’ reedes sosiiales, tumen yanchaj jejeláas múuch’o’ob, ti’al u líik’sa’al t’aan yóok’lal talamilo’ob táan k máansik te’e k’iino’oba’, tumen beey u beeta’al ba’alo’ob beya’: ku kaxta’al u péeksa’al u yóol kaaj ti’al u yilik ma’ ki’imak u yóol, ma’ chuka’an ba’al u ti’al, chéen ba’axe’ beyo’, ikil u báaxta’al u tuukul yéetel ba’ax ku yu’ubik”.
Kex tumen jach táaj chokoj u yooxole’, yanchaj ya’abach máako’ob jóok’o’ob yóok’ol bej, tu taal u chíinil k’iin le domingo máaniko’, ti’ u noj kaajil le lu’umo’, tu jáalik u noj bejil jáal ja’, ts’o’oke’ máano’ob xan ichil u múuch’kajtalil Centro Habana, tak Prado. Máaxo’ob jóok’ ti’al u líik’sik u t’aane’ chéne beey úuchik u beetiko’ob, ma’ tu ch’a’ajo’ob u t’aanil mix ba’al, ba’ale’ jujump’íitil úuchik u bin u ch’a’ak u muuk’o’ob, ikil ya’abchajo’ob, beey ts’íibta’ab tumen The Associated Press.
Beyxan yanchaj líik’saj t’aan beeta’ab San Antonio de los Baños, uláak’ jump’éel kaaj ti’ le lu’umo’. Beey túuno’, jo’olpóopo’obe’ tu ya’alajo’ob oochelo’ob jóok’sa’ab tu’ux ku chíikbesa’al walk’esa’an u kis buuts’ilo’ob kanan kaaje’, ma’ tuusili’. 
Beyxan, yanchaj ka’atúul u ajts’íib péektsilo’ob Ap loobilta’abo’ob. Máaxo’ob táakmuk’tik óofisialiismoe’ jóok’o’ob ti’al u xachkubáaj u yilko’ob u xu’ulsiko’ob líik’saj t’aan ku beeta’al, ba’ale’ tu k’askúuntajo’ob u nu’ukul meyaj máax ku táabsaj, beyxan aj kanan kaajo’obe’ tu loxajo’ob tu ni’ yéetel tu yich juntúul j ch’a’a oochel. Walkila’ oksa’an tu kúuchil ts’akyaj ba’ale’ ma’ sajbe’entsil yanik u kuxtali’.  
Jala’ach Díaz-Canele’ tu ya’alaj ma tuláakal máaxo’ob ku líik’sik u t’aano’ob “jach kúulpach tuukulo’obi’, mix xan táan u beetiko’ob u tajan k’aasil ba’ale’”, chéen bin máako’ob “ma’ ki’imak u yóolo’obi’”.
Yanchaj máaxo’ob tu líik’saj u t’aano’ob tumen táan u k’áatiko’ob ka k’e’exek bix u meyaj jala’ach, beyxan ka yanak u jejeláasil ba’al ti’a jaantbil, ts’aako’ob, ka je’ets’ek jump’éelili’ u tojol ba’ax ku ko’onol yéetel u ch’éenel u xo’ot’ol sáasil mantats’. 
Jo’oljeak lunese’, ti’ ya’abach u bejil’ob le noj kaajo’ sáaschaj yéetel ya’abach ajkanan kaajo’ob. Yaan tu’uxe’, tu yáak’abil domingo ka káaj u ts’a’abal u yuumil kanan.  
Ti’al le domingo túuno’, Internet moobile’ xot’a’abij, ts’o’okole’ ma’ xan táan u meyaj daatosi’, wa mantats’ u xóot’ol. 
Tu lu’umil Cubae’ ts’o’ok jump’éel ja’ab yéetel uláak’ táan chúumuk káajak u yantal talamilo’ob yóok’lal taak’in, ba’ale’ le je’elo’ úuch tumen yanchaj u je’elsa’al u beea’al u suut taak’in tu yóok’lal u pak’be’en k’oja’anil coronavirus, yéetel tumen yaan si’ipil jets’a’ab uanj u bo’otal tumen Estados Unidos, ts’o’okole’ jach ya’abachaj úuchik u máan jala’ach Donald Trump, te’e k’inako’obe’, ts’o’okole’ tak walkila’ ma’ jelbesa’ak tumen u jala’achil le k’iino’oba’.
Chokojchaj ba’al tumen jach tu beetaj ooxol, ts’o’okole’ chochobkil u páa’ta’al ba’al, mina’an ba’ax k’a’abéet u yantal ti’ kaaj, beyxan ma’ chuka’an nu’ukulo’ob ti’al manbil ti’ kúuchilo’ob koonol ts’o’okole’ mina’an xan ts’aako’ob. U náajal taak’in le lu’umo’ éem 11 por siiento, tu ja’abil 2020.
Ka’alikile’, te’e ts’ook p’isk’iinilo’oba’, ikil táan u ka’a piimtal Covid-19e’, káaj u chíikpajal óoli’ 7 mil u túul máak ku k’oja’antal sáansamal, le beetik xane’, ya’abchaj máax ku kíimil tu yóok’lal.
U kaajil Matanzase’ jump’éel ti’ le lu’umo’ob tu’ux asab talam yanik ba’al, tu’ux jach ta’aytak u p’áatal ma’ táan u páajtal u ts’aatáanta’al kaaj tu yóok’lal. Tu noj kaajil La Habanae’ ma’ jach táaj k’i’itpajak tuka’atéen le k’oja’anila’. 
Xak'alutskíinsa'an tumen: Sasil Sánchez Chan"
13/07/2021,La Jornada,Sasil Sánchez Chan,Ciudad de México,Armando Bartrae’ tu ts’áaj k’ajóoltbil Suku’un Felipe,"Ka’ache’, Felipe Carrillo Puertoe’ ku tukultik “k’iino’ob bíin taalako’ob tu lu’umil Yucatáne’ u ti’al maayaob. 
 
 
Ki’imak in wóol in wojéeltik yanchaj juntúul mexikanoil tu ya’alaj ba’al je’el bix le je’ela’, walkil jump’éel siglo paachil, tumen láayli’ u péeksik u yóol máak”, beey tu ya’alaj sosioologóo yéetel filosoofóo máax beet u ts’íibil yóok’lal u kuxtal j yukatekoil. U áanaltee’il Suku’un Felipe: Felipe Carrillo Puerto y la revolución maya de Yucatán (Fondo de Cultura Económica), j ts’a’ab k’ajóoltbil le sábado máanika’, Bartrae’ tu xokaj junxóot’ ti’ u ts’íibo’, tu’ux tsola’ab bix u tukultik ka’ach unaj u yantal noj lu’umil tu’ux ka ts’aatáanta’ak “tuláakal ayik’al, ki’ichkelem yéetel no’oja’an ba’ax suuk u beeta’al ich maaya miatsil”.
Xak'alutskíinsa'an tumen: Sasil Sánchez Chan"
14/07/2021,Abraham Bote Tun,Sasil Sánchez Chan,"Mérida, Yucatán","Tu petenil Yucatáne’ yaan jump’éel miyoon 712 mil u túul máak ku meyaj ba’ale’ óotsil bo’ota’an, beey chíikpaj ti’ xak’al xook","Tu petenil Yucatáne’ kaja’an jump’éel miyoon 712 mil u túul máako’ob máax yaan ti’ob meyaj na’ata’an beey óotsil bo'ol meyaj, wa precario, tumen leti’e’ tu’ux ma’ táan u ts’a’abal seguróo sosial, mix xan táan u bo’ota’al tu beel ti’al u ma’anal u jach k’a’abéetil ba’al ti’al kuxtal, wa kanaasta baasikáa, beey úuchik u chíikpajal ti’ Semáforo de Trabajo Digno por Estados de la Región Sur-sureste, tu’ux laj chak u boonil le péetlu’umo’oba’, úuchik u ts’a’abal k’ajóoltbil tumen Acción Ciudadana Frente a la Pobreza, le 8 ti’ julio máanika’.
Ichil ba’ax chíikpaj te’e xak’al xooko’, óotsil bo'ol meyaj yaan tu lu’umil Yucatáne’ ti’ yaan tu jach ka’analil tsoolil, tumen yaan 788 mil u túul máak ts’a’aban meyaj beyo’, tu paache’ ti’ yaan Quintana Roo tu’ux yaan 607 mil yéetel tu ts’ooke’ Kaanpech tu’ux yaan 317 mil.
 
 
Múuch’kabil tu ts’áaj k’ajóoltbil xak’al xooke’, tu tsi’iktaj bix yanik meyaj ku ts’a’abal ti’ máak tu péetlu’umilo’ob Kaanpech, Chiapas, Guerrero, Oaxaca, Puebla, Quintana Roo, Tabasco, Veracruz yéetel Yucatán úuchik u xak’altiko’ob xan ba’ax chíikpaj ichil Encuesta Nacional de Ocupación y Empleo (ENOEN) beeta’an tumen Instituto Nacional de Estadística y Geografía (Inegi).
Beey túuno’, múuch’kabile’ tu ya’alaje’ formal meyaje’ ku na’atal beey le tu’ux ku bo’ota’al maanal ti’ le beyka’aj ku tojoltik kanaasta baasikáa. Lela’ u k’áat u ya’ale’ ku bo’ota’al ti’ob u tojol ka’ap’éel kanaasta baasikáa, tumen maanal ti’ 7 mil 500 pesos ku náajaltiko’ob, ts’o’okole’ ts’a’aban ti’ob xan seguróo.
Óotsil bo'ol meyaje’ ku yantal le kéen yanak máak ku k’amik u bo’ol tumen leti’ kaxtik, beyxan tumen u bo’olile’ ma’ táan u chúukpajal ti’al u ma’anal kanaasta baasikáa, wa ma’ xan ts’a’aban ti’ob seguróo.
Beyxan ti’ ku yokol xan máax ma’ táan u meyaj yéetel le mina’an meyaj ti’obi’, ichil le je’elo’oba’ ti’ yaan máax mina’an ba’ax ku beetik beyxan le yaan u páajtalil u meyaj. Uláak’ ba’ale’, leti’e’ máaxo’ob ma’ táan u páajtal u meyajo’ob, le beetik ku p’áatalo’ob meyaj ich naj wa kanan ku beetiko’ob. Ti’ le jatsil meyaja’, u ya’abile’ ko’olel.  
Tu péetlu’umil Yucatáne’, je’el bix chíikbesa’ab tumen ENOENe’, ichil u winalilo’ob enero tak marzo ti’ u ja’abil 2021e’, kaaj péeka’an meyaj ti’al u suut taak’ine’ xoka’an tak jump’éel miyoon 148 mil 464, tu lu’umil Kaanpeche’ 426 mil 20 yéetel Quintana Rooe’ 843 mil 622.
Ka’alikil kaaj ma’ táan u k’a’abéetkunsa’al ti’al meyaje’ xoka’an tak 35 mil 255 u túul máak tu péetlu’umil Yucatán, 12 mil 843 u túul máak tu péetlu’umil Kaanpech, yéetel 75 mil 437 u túul máak Quintana Roo, tumen beey u jets’maj Inegi. 
Xaak’al beeta’ab tumen Acción Ciudadana Frente a la Pobreza ku ya’alike’, tu péetlu’umil Yucatánae’ yaan 344 mil u túul máak jatsa’an, mina’an meyaj ti’ob wa ma’ táan u páajtal u kaxtiko’ob meyaj tu’ux ka bo’ota’ako’ob tumen ku meyajo’ob ichnaj; beyxan, chéen 186 mil u túul máak yaan ti’ob formal meyaj, ti’ máaxo’ob yaan seguróo yéetel utsil náajal ti’al u ma’anal kanaasta baasikáa.
Tu péetlu’umil Kaanpeche’ yaan 69 mil u túul máak yéetel formal meyaj, yaan 149 mil jatsa’an ma’ táan u meyaj wa ma’ táan u páajtal u kaxtiko’ob meyaj ka bo’ota’ak ti’ob tumen u meyajil ich naj ku beetiko’ob; yéetel tu lu’umil Quintana Rooe’ yaan 181 mil u túul máak yaan formal meyaj ti’ob, ba’ale’ 371 mile’ jatsa’an ti’ le je’elo’.  
Wa ku ke’etel yéetel uláak’ péetlu’umo’obe’, ti’ le baanta je’ela’, chéen Yucatán óoli’ leti’e’ “ma’ jach táaj k’aas yaniki’”, Rogelio Gómez Hermosillo, máax jo’olbesik le múuch’kabilo’; ba’ale’ “ma’ táan u páajtal u na’atpajal ba’axten yaan 788 mil u túul máak tu péetlu’umil Yucatán máaxo’ob ku meyajo’ob ba’ale’ jach óotsil u bo’ota’ali’”, tu ya’alaj. 
“Máaxo’ob jatsa’an ti’ meyaje’ ku chíikbesiko’ob u yóox jaatsil kaaj ku beetik u suut taak’in, ts’o’okole’ míin xan leti’e’ jaats kaaj tu’ux ku yantal le óotsilili’, ba’ale’ máaxo’ob óotsil u bo’ota’al u meyajo’obe’ ku uktéenchajal u xookil wa ku ke’etel yéetel le máaxo’ob yaan meyaj ti’ob ba’ale’ kex u jach p’íitil ba’ale’, ts’a’aban ti’ob”, tu tsikbaltaj Gómez Hermosillo.
Beey túuno’, xaak’ale’ ku chíikbesike’ maanal ti’ 20 miyoonesil máak yaan je’el u páajtal u meyaj ti’ u lu’umil México, ba’ale’ ti’ le je’elo’ tu noojol-lak’in lu’ume’ chéen 1.5 miyoonesil máak yaan nojbe’en meyaj ti’, tumen ku chúukpajal u bo’olo’obe’ yéetel tumen ts’a’aban ti’ob xan seguróo.  
Te’e baanta’a, ku ya’alik Acción Ciudadana Frente a la Pobreza, leti’e’ tu’ux chika’an ma’ jach náachkunsa’an u xíimbalil kaaj, tumen u táanchúumukil máaxo’ob ku meyaje’ ku beetik ich óotsilil, ma’ táan u bo’ota’al tu beeli’, ts’o’okole’ mina’an xan u seguróo’ob, ts’o’okole’ uláak’ 7 miyoonesil máak jatsa’an ti’ je’el ba’axak meyajili’, tumen ma’ táan u kaxtiko’ob mix jump’éel u ti’alo’obi’, wa ma’ táan u páajtal u kaxtiko’ob tumen yaan ba’ax ku beetiko’ob ichnaj wa ku kanano’ob. 
Xak'alutskíinsa'an tumen: Sasil Sánchez Chan"
14/07/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",ONUe’ tu chíimpoltaj kóom cha’an yóok’lal kúuchil kakanail áak,"Aurora, meyaj beeta’an tu’ux ku ye’esa’al bix u kaláanta’al u áakilo’ob ja’, yéetel beyka’aj k’a’anan u meyajil áajtan máako’ob yaan Xcacel, tu méek’tankaajil Tulum, chíimpolta’ab tumen Organización de Naciones Unidas (ONU) ichil u cha’anil SDG Film Fest. Emilio Álvarez García, máax jo’olbesik u meyajil kóom cha’ane’, tu ya’alaj ti’ u Facebooke’ “jach ki’imak k óol ikil k k’a’aytik te’exe’, k meyaje’ chíimoplta’ab yéetel People’s Choice Award”.
 
 
Xak'alutskíinsa'an tumen: Sasil Sánchez Chan"
15/07/2021,Jairo Magaña,Sasil Sánchez Chan,Kaanpech,Tse’el meyaj ti’ mola’ay tumen táan u yila’ale’ yaan ba’alo’ob ma’ patal úuchik u beetik ti’ u tsikbalil ti’al u máan u beel Tren Maya,"Úuchik u beeta’al u takpoolil yaan u jejeláasil ba’alo’ob ma’ patal beeta’anili’, ikil táan u meyajta’al u ts’ook jaatsil ti’ u xóot’il 1 ti’ u bejil Tren Maya, k’a’ayta’abe’ Fondo Nacional para el Fomento del Turismo (Fonatur) tu xot’aj meyaj ti’ u mola’ayil Barrientos y Asociados S.A. de C.V., le táan ka’ach u líik’sik bej táan u beeta’alo’ yeetel ti’ le k’ubéenta’an ka tsikbalnak yéetel éejidatario’ob ti’al u ch’a’ako’ob u t’aanil bix kun p’áatal k’áax tu’ux ku máan le bejo’, beey úuchik u k’a’aytik maáx beetik u legal láak’inajil éejidatario’ob ti’ u kaajil 5 de Febrero, tu méek’tankaajil Champotón, María Elena Pérez Pérez.
Ti’ múuch’tambalo’ob beetchaj ti’al u káajbal u winalil junio máanike’, éejidatario’obe’ tu takpoltajo’ob xan yaan ba’alo’ob ma’ patal táan u beeta’al ti’ le bo’ol táan u bin u ts’a’abal ti’ob, le beetike’ yanchaj u meyajnáalolo’ob u jala’achil u lu’umil México, jo’olbesa’ano’ob tumen Javier Rodríguez May, u subdirectoril Secretaría de Bienestar, tu ts’áajo’ob k’ajóoltbile’ ma’ xaan wa táan u beeta’al tuusil bo’oli’, le beetike’ yanchaj u kaxtiko’ob ba’al u beeto’ob, je’el bix u xot’iko’ob meyaj yéetel le mola’ayo’.
 
 
Te’e k’inako’obe’ Pérez Péreze’ tu ya’alaje’, yaj óol ka yanak u xu’ulul múul meyaj wa ma’ táan u yáax tsola’al ba’axten yanchaj u tse’elel meyaji’, je’el bix xan u yojéelta’al ba’ax kun úuchul yéetel taak’in ma’ k’uch tu’ux unajo’, tumen ma’ patal úuchik u k’a’abéetkunsa’ali’, tumen máax chíikbesik Barrientos y Asociados, Alejandro Velazco Izuka, tu ya’alaje’ jaaj beey úuchik u beeta’al ba’alo’. Tu ya’alaje’, ka’atúul máak ku meyaj ka’ach te’e mola’ayo’, leti’e’ tu beetajo’ob ba’al ma’ patali’, ba’ale’ ts’o’ok u yojéelta’al máaxo’obi’, ts’o’okole’ tse’elo’ob ti’ le meyaj ku beetiko’obo’ yéetel ta’ak u poolo’ob tumen le mola’ayo’. 
Le miércoles máanika’ Pérez Péreze’ tu ya’alaj ts’o’ok u xot’a’al meyaj yaan ka’ach ichil Fonatur yéetel le mola’ayo’; beyxan a’alabe’ mina’an jump’éel ts’íib tu’ux ka k’a’ayta’ak ba’ax táan u je’ets’el tumen u jo’olpóopilo’ob Méxicoe’, mix xan tumen u kúuchil Comunicación Social ti’ u jaatsilo’ob Tren Maya tu lu’umil Kaanpech.
Tu kúuchil u kaxta’al u yuumilo’ob Barrientos y Asociados, tu lu’umil Kaanpeche’, p’aatal ichil kúuchil k’ajóolta’an beey Consejo Coordinador Empresarial de Campeche (CCEC), a’alabe’ ma’ táan u cha’abal u yokol máaki’ tumen walkila’ ts’o’ok u p’a’atal le kúuchilo’ tumen le mola’ayo’, tu ya’alaje’ “ts’o’ok ka’ap’éel p’isk’iinil káajak u púutik u nu’ukulo’ob, ts’o’okole’ chéen ku túuxta’al wa máax u ch’a’a ba’ax táan u binetik ti’obo’”.  
Beyxan, máx jo’olbesik CCEC, Víctor del Río R de la Gala, tu ya’alaje’ ts’o’ok u p’áatal mina’an máax chíkbesik le mola’ayo’, tumen “k’a’ayta’abe’ ma’ táan u k’a’abéetkunsiko’ob tuka’atéen le kúuchilo’, le beetik leti’ob k’a’abéetkunsik walkila’”, ba’ale’ tu ts’ooke’ tu ya’alaje’ je’el u páajtal u bin ilbil wa jaaj le juevesa’.  
Ti’ u mola’ayil Barrientos y Asociadose’ jets’a’an ka’ap’éel mokt’aanil meyaj yéetel Fonatur, tu’ux unaj u bo’ota’al óoli’ 90 miyonesil pesos, ti’al u líik’sik yéetel u beetik bej ti’al u máan Tren Maya, beyxan ti’al u tsikbal yéetel u jets’ik u ma’anal u k’áaxil éejidatario’ob ti’al u yúuchul meyaji’. 
Xak'alutskíinsa'an tumen: Sasil Sánchez Chan"
15/07/2021,Astrid Sánchez,Sasil Sánchez Chan,México,Rarámuriil aj áalkabo’obe’ béeychajo’ob ichil u keetil Ultramaratón de los Cañones,"Te’e k’iino’ob máano’oba’, beeta’ab u keetil áalkab Ultramaratón de los Cañones, suuk u beeta’al ja’ab man ja’ab tu méek’tankaajil Guachochi, Chihuahua, tu’ux ku mu’uch’ul maanal 600 u túul aj áalkab máako’ob ku ketikubáajo’ob ichil u chowakil beel 21, 61 yéetel 100 kilómetros, tu baantail Barranca de Sinforosa.
Lorena Ramírez, juntúul x-áalkab jach k’ajóolta’ab ti’ le keetil máaniko’, k’uch tu yóox kúuchil ichil u beelil 100 kilómetros.
Rarámuri ko’olele’, tu yáalka’abtaj le beyka’ajo’ ichil 12 ooráas yéetel 20 minuutóos, ts’o’okole’ je’el bix suukile’, áalkabnaj yéetel nook’ suuk u búukinta’al ti’ tarahumara kaajil, beyxan yéetel u k’éewel xanab.  
 
 
Táan u jacj páa’ta’al u yila’al ba’ax kun úuchul yéetel, tumen leti’ beyxan u kiik yéetel u suku’uno’obe’, María Juana, José Mario yéetel José Antonio Ramírez, jach k’ajóolta’ano’ob yóok’lal bix u yáalkabo’ob, ts’o’okole’ ti’ le ts’ook winalo’oba’ jach táan u ts’áak u yóolo’ob ti’al jump’éel keetil yaan u beeta’al tu lu’umil Argentina.  
Lorenae’ p’áat paachil tu keetil 100 kilómetrose’, úuchik u yáax k’uchul x áalkab Alex Roudayna, máax p’áat tu yáax kúuchil, úuchik u xáantal 11 ooras yéetel 10 minuutos; tu paache’ ti’ k’uch Anahí Rivera, úuchik u beetik 11 ooras yéetel 45 minuutos.
María Juana Ramírez, u kiik Lorenae’, tu béeykunsaj u yáax kúuchil tu keetil 63 kilómetros, ka’alikil José Antonioe’ tu béeykunsaj u ka’a kúuchil láayli’ ti’ le bejil je’elo’.  
Talina, uláak’ juntúul u kiik Lorenae’, k’uch tu kan kúuchil ichil u keetil 100 kilómetros.
Te’e ja’aba’, ch’a’ajolta’ab u beeta’al Ultramaratón de los Cañones, tumen le ja’ab máaniko’, ma’ yanchaj tu yóok’lal pak’be’en k’oja’ani’. U jo’olpóopil u kaaj Guachochi, Hugo Aguirre Garcíae’, leti’e máax beet u wáak’al u káajbal le áalkabilo’.  
Júpiter Carrera Casas, máax síij Ciudad de Méxicoe’, leti’e’ máax náajalt u keetil 100 kilómetros ku beeta’al ichil xiib, yéetel Onorio Tomás Juáreze’, máax síij Guachochi, tu náajaltaj u yáax kúuchil ichil u keetil 63 kilómetros láayli’ ichil u yáalkabil xiibo’ob. 
Xak'alutskíinsa'an tumen: Sasil Sánchez Chan"
15/07/2021,La Jornada Maya,Sasil Sánchez Chan,Ciudad de México,Tak pool yóok’ol Moneyman tu táan Conapred yéetel FGJ,"Máaxo’ob chíikbesik aj óoko’oto’ob yéetel voladoro’ob ti’ u péetlu’umilo’ob Veracruz, Puebla, San Luis Potosí yéetel Michoacáne’ tu k’a’ajtajo’ob tu beetajo’ob takpool ti’ lalaj jump’éel ti’ le lu’umo’oba’ tumen mola’aye’ tu beetajo’ob jump’éel k’a’aytajil cha’an tu’ux ku péech’óoltiko’ob kili’ich ba’al ku beetiko’ob. Leti’obe’ táan u k’áatiko’ob ka k’áata’ak tu táan kaaj ka sa’atbesa’ak si’ipil yóok’lal ba’ax a’alabij yéetel ka yanak u bo’ota’akob tumen.
 
 
Xak'alutskíinsa'an tumen: Sasil Sánchez Chan"
15/07/2021,Europa Press,Sasil Sánchez Chan,"Madrid, España","Tu káajbale’, ti’ yóok’ol kaabe’ báan nukuch áasteroideob","Ínterestelar ba’al kaxta’abe’, beyka’aj u nojochil jump’éel kaaj, ts’o’okole’ k’a’ananchaj ti’ bix úuchik u péek kiimikáa tu yóok’kabil le lu’uma’ yéetel ti’al u yilpajal beyka’aj ba’al je’el u kuxtale’. Ku tukulta’ale’ lajuntéen maanal u xookil le beyka’aj ba’al báan yóok’ol kaab, ts’o’okole’ leti’ ba’ax beet u yáalkab yéetel u buulul tuláakal ba’ax beet u jáawal díinosaurio’ob.
 
 
Xak'alutskíinsa'an tumen: Sasil Sánchez Chan"
16/07/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Wakax k'áanxook,"Wakax k'áanxooke’, (Carcharhinus leucas) juntúul ti’ le ba’alche’ob kuxa’an ich ja’ yéetel jach yaan u muuk’. U ma’alo’obile’, ma’ sajbe’entsil yanik u ch’éejeli’, tumen tu lu’umil Quintana Rooe’ ma’ táan u jach máan chukbil je’el bix u beeta’al ti’ uláak’ tu’uxo’obi’. 
K’áanxoko’obe’ mantats’ u péeko’ob, ku máan u báabo’ob tu jáal ja’ilo’ob u petenil Yucatán, ts’o’okole’ ku yila’alo’ob xan tak Bahamas wa Carolina del Norte, Estados Unidos. U jejeláasil pata’an u k’aaba’ beey wakaxe’, nojoch ba’al. Je’el u k’uchul u p’is tak 3.5 metros, ba’ale’ le yano’ob Caribee’ jump’íit maas mejentako’ob, tumen ku p’isiko’ob ichil 2.5 yéetel 2.8 metros u chowakil. 
 
 
Le ba’alche’a’ suuk u jaantik tuláakal ba’ax ku kaxtik ichil le k’áak’nabo’, ts’o’okole’ ku lalaj ja’abe’ suuk u yila’alo’ob ichil u winal noviembre tak febrero wa marzo. U k’áak’nabil Quintana Rooe’ ma’alob u ti’alo’ob tumen u x ch’upulilo’obe’ ku tséentik u mejenil ichil ti’ ja’ob je’el bix Yalahau, Holbox; Nichupté, Cancún; Chacmuchuc, Sian Ka´an; tu baantail  Xcalak, ichil uláak’o’ob. 
Xak'alutskíinsa'an tumen: Sasil Sánchez Chan"
16/07/2021,Gabriel Graniel Herrera,Sasil Sánchez Chan,Kaanpech,"Te’e viernes u káajal u ts’a’abal báakuna ti’ máax ts’o’ok u chukik 30 u ja’abil, tu kaajil Ciudad del Carmen","Te’e viernes 16 ti’ julioa’ táan u káajal u ts’a’abal báakunáa tu méek’tankaajil Ciudad del Carmen ti’al máax u ja’abil ichil 30 tak 39, beyxan ti’al máaxo’ob maanal u ja’abil ti’ le je’elo’, ts’o’okole’ ma’ páatchaj u ts’a’abal u yáaxakil báakunail Covid-19. Táan u tukulta’ale’ yaan u ts’a’abal kex ti’ 32 mil u túul máak, beey tu ya’alaj máax jo’olbesik Programas para el Bienestar, Vicente Guerrero del Rivero. ti’ le baantao’. 
Leti’e’ tu ya’alaje’, yaan u ts’a’abal tu k’iinil viernes 16, sábado 17 yéetel lunes 19 ti’ julioa’ ti’ máax j ts’a’ab u siita tumen u meyajnáalilo’ob Secretaría del Bienestar yéetel ts’íibta’ab u k’aaba’ ti’ le tsoolil beetchajo’. Ti’al túun 20 ti’ julio, yana u ts’a’abal ti’ tuláakal máax ma’ t’ana’abi’, ti’al beyo’ ma’ u p’áatal mixmáak wa mina’an u ti’ali’.  
 
 
Báakuna kun ts’a’abil ti’ le kaajo’, leti’e’ beeta’an tumen Astra Zeneca, ts’o’okole’ ti’ kun beetbil tu kúuchil Domo del Mar, tu baantail Playa Norte.
“Táan k tukultike’, ichil xookil beeta’ab ti’al u yojéelta’al jaytúul kajnáalo’ob yaan úuchik u na’aksa’al ti’ pláataformae’, ila’abe’ tu noj kaajil Carmene’ yaan óoli’ 32 mil u túul máak yaan u ja’abil ichil 30 tak 39, máax ti’ yaan u páajtalil u ts’a’abal ti’ob le báakunao’”. 
Beey túuno’, táan u tukulta’ale’ sáansamal yaan u ts’a’abal óoli’ 8 mil u p’éel báakuna, le beetike’ ti’ k’áataj ti’ kaaj ma’ u chi’ichnaktal wa ma’ táan u jáan ts’a’abal ti’ yéetel ma’ u seen much’talo’ob te’e kúuchilo’.  
 
Guerrero del Rivero tu ya’alaje’  láayli’ beey kéen ts’a’abak u báakunail ti’ máax ts’o’ok 40 u ja’abile’, ts’o’okole’ ma’ béeychaj u k’amiko’ob u yáax jaatsil le ts’aako’ yéetel ti’ yaano’ob ichil máaxo’ob “p’ata’an paachil”, le beetike’, unaj u bino’ob yéetel u kréedensial elektóoril.  
“Táan k tukultike’ beey kéen káajak k xíimbalt mejen kaajo’ob, ti’al beyo’ u páajtal u ts’a’abal báakuna ti’ máaxo’ob p’ata’anob paachil yéetel yaan u ja’abil ichil 50 tak 59; 40 tak 49 ja’abo’ob, yéetel walkila’, tak máax yaan u ja’abil ichil 30 tak 39, ba’ale’ ma’ je’ets’ek bix kéen beeta’aki’, mix xan ba’ax k’iino’obi’”. 
Xak'alutskíinsa'an tumen: Sasil Sánchez Chan"
16/07/2021,Miguel Améndola,Sasil Sánchez Chan,"Tulum, Quintana Roo",Quintanaroil x ch’úupal u kanmaj  u bulubáaj ich ja’e’ táan u kaxtik u túumbenkunsik u p’iisil apnea,"Camila Jaber, juntúul quintanaroil x ch’úupal 24 u ja’abile’, ts’o’ok u yáax jets’ik jump’éel u ka’anal p’iisil apnea tu noj lu’umil México, ichil u jaatsil tu’ux jeets’el u aalil ts’o’okole’ x ma’ báabil kay, wa peso constante sin aletas, táan u beetik u éembajadorail Gran Acuífero Maya, ts’o’okole’ táan u kaxtik u ka’a jets’ik uláak’ jump’éel p’iisil kéen táakpajak ichil Dean’s Blue Hole, tumen yaan u bulikubáaj ichil jump’éel jool 200 metros u taamil, p’aatal Bahamas.
Guillermo de Anda Alanís, máax jo’obesik u meyajil Gran Acuífero Maya, beyxan u aj xak’al xookil Instituto Nacional de Antropología e Historia (INAH) yéetel u aj xaak’alil National Geographic Society, t’aanaj yóok’lal ba’ax kéen u beet Camila ti’ le keetila’, tumen u meyaje’, leti’ u ka’a jets’ik túumben p’iisil, ikil yaan u bulikubáaj 58 metros tu taamil le ja’o’, ts’o’okole’ x ma’ báabil kay.
 
 
Tu ya’alaje’, Camilae’ pata’an u k’aaba’ beey “sirena mexicana”, ts’o’oke’ síij tu péetlu’umil Kaanpech, ba’ale’ ti’ kaja’an Quinatan Rooi’. Yaan u táakpajal te’e k’eetilo’ tak tu k’iinil 23 ti’ julio, káaj tu k’iinil 13 ti’ julio ti’ u ch’ooj joolil Dean, Bahamas.
Tu tsikbaltaj x ch’úupale’ tu xokaj u íinjeneriail innovación y desarrollo, ts’o’okole’ kex láayli’ táankeleme’, ts’o’ok u káajal u beetik xaak’alo’ob ti’ jump’éel u nu’ukbesajil Gran Acuífero Maya. Ts’o’okole’, láayli’ u xook ti’ u noj najil xook Tec, ti’ u péetlu’umil Monterrey, beyxan ku beetik u moodeloil ti’al u ch’a’abal oochelo’ob tu taamil ja’.  
Ti’ jump’éel cham kóom tsikbal tu beetaj ka’alikil ti’ yaan Bahamase’, Camila tu tsikbaltaje’ suukchaj u báab ti’ ts’ono’otob, ba’ale’ ti’ lalaj jump’éele’ tu kanaj wa ba’axi’, ts’o’okole’ yaan ba’ax ku beetik u péek u yóol: “yaan ba’ax ti’ le ts’ono’oto’obo’, ma’ unaj u tu’ubul to’one’ nojoch ba’al le tu’ux ku síijilo’obo’, ts’o’okole’ jaya’an ti’ tuláakal le Petenila’”.  
Apneae’ ku na’atal beey ba’ax ku beetik juntúul máak ku báab tu’ux yaan ja’, ba’ale’ u yiik’al u bulikubáaj chéen ku ch’a’ak ti’ le ku béeytal u beetik yéetel u wíinkilalo’; ma’ je’el bix u beeta’al ti’ u meyajil muuk’ ja’, wa buseeoe’, tumen ku k’a’abéetkunsik nu’ukulo’ob ti’al u ch’a’ak u yiik’. U p’iisil yóok’ol kaab jets’a’an ti’ Vertical Bluee’, jets’a’an tak 73 metros u taamili'.
Xak'alutskíinsa'an tumen: Sasil Sánchez Chan"
19/07/2021,Abraham Bote Tun,Sasil Sánchez Chan,"Mérida, Yucatán",#MaayaWinal: u chíikulal láayli’ kuxa’an maaya kaaj te’e k’iino’oba’,"Ikil u kaxta’al u chíikbesa’al u maaya wíinikilo’ob le k’iino’oba’, beyxan ikil u kaxta’al u tóoch’ta’al maaya miatsil, t’aan yéetel its’ate’, aj péeksaj máako’ob, aj xak’al xooko’ob, aj ka’ajsajo’ob yéetel u jejeláasil máako’ob ku meyajo’ob yóok’lal maaya t’aane’ ts’o’ok u léeksiko’ob u k’iinilo’ob #MaayaWinal. Le nu’ukbesaja’ ku beeta’al ti’ Internet, yéetel u chíikulal miatsil láayli’ kuxa’an, le beetik ku kaxta’al u jejeláasil bix je’el u páajtal u k’iimbesa’al yéetel u k’a’ajsa’al. 
Péektsil meyaje’, káaj u beeta’al tu ja’abil 2017; u tuukulile’ ka xáanak junk’aal k’iino’ob, tumen leti’e’ beyka’aj ku xáantal jump’éel maaya winal. Te’e’ ja’aba’ káaj u yáalkab tu k’iinil 12 ti’ julio yéetel yaan u taal u ts’o’okol tak 31 ti’ julio. Ti’al u k’iimbesa’ale’, ku páayt’anta’al je’el máaxak u k’áat u k’a’ayt wa u ts’áaj k’ajóoltbil wa ba’ax ti’ reedes sosiialese’, je’el bix Twitter wa Facebook, tu’ux ka k’a’abéetkunsa’ak u hashtagil #MaayaWinal. Ku páajtal u k’i’itbesa’al oochelo’ob, cha’ano’ob, k’aay tuukulo’ob, ts’íibo’ob, péektsilo’ob, wa je’el ba’axak bíin beeta’al ti’al beyo’ u chíikbesa’al maaya kaaj.  
 
 
Sasil Sánchez Chan, máax meyajtik K'iintsil, u ka’a nojwáalil u pik’il ju’unil La Jornada Mayae’, tu ya’alaje’ le meyaja’ ku beeta’al ti’al u chíikbesa’al maaya t’aan, ba’ale’ beyxan ti’al u ye’esa’al láayli’ ti’ yaan yéetel kuxa’an ti’ u kúuchilo’ob Internet. 
“Ma’alob ba’ax ts’o’ok u chíikpajali’, nu’ukulo’ob ku meyajo’ob yéetel Internete’ ya’abach páajtalilo’ob ku ts’áak to’on, tumen yaan máak tu kaajal, ti’ noj kaaj, wa ti’ je’el ba’axak lu’umil ti’ yóok’ol kaab tu’ux je’el u páajtal u ts’a’abal k’ajóoltbil wa ba’ax, je’el u páajtal u ye’esa’al je’el ba’axak ti’ maaya miatsil”, tu ya’alaj. 
Beyxan, ikil táan u beeta’al le meyaja’, táan xan u bin u chíikpajal u jeel máako’ob taak u táakmuk’tiko’ob xan miatsil yéetel t’aan, tak máaxo’ob ma’ táan u t’aniko’ob maayai’; máaxo’ob k’i’itbesik wa ba’axe’ unaj u ts’íibitko’ob #MaayaWinal, ti’al beyo’ kéen péets’k’a’abta’ake’ u páajtal u yilik ba’ax ts’o’ok u seen ts’a’aba’ali’. 
Walkila’, tu ya’alaj, u tukulta’al maaya wíinike’ chéen ti’ mejen kaajo’ob wa chéen ti’ le petenil yano’obe’ míin ku k’alik tuukul ti’al u na’ata’al tu’ux yaano’on, tumen walkila’ “ti’ jejeláas lu’umo’ob yaano’ob, ti’ jejeláas noj kaajo’ob yéetel kúuchilo’ob, beyxan ya’abach ti’ to’one’ ts’o’ok k kanik k k’a’abéetkúuns díijital nu’ukulo’ob ti’al u páajtal u náachtal k t’aan”, tu tsikbaltaj.  
Beyxan, tu ya’alaje’, k’a’anan u ki’iki’ óolta’al kuxtal ku yúuchul ichil le miaatsila’; u jejeláasil ba’ax ku yúuchul ti’ kaajo’obe’ ku chíikbesa’al, beyxan ba’ax ku beeta’ali’, tumen le je’elo’ uláak’ bix u yila’al ba’ax ku yúuchul ti’ kaaj, ti’al u ki’iki’ óolta’al, lelo’ uláak’ bix u pakta’al ba’al. Kex beyo’ ma’ unaj u tu’ubul t’aane’ láayli’ táan u bin u ch’éejel, sáansamal u p’íittal máaxo’ob t’anik maayai’, yéetel yaan uláak’ u jejeláasil talamilo’ob ku máansik maaya kaaj k’a’anan xan u ya’alal yéetel u chíikbesa’al. “Unaj u chíikbesa’al u ki’iki’ óoltajil t’aan, u ye’esa’al maayai’ ma’ chéen ti’alu ka’anali’, tumen ti’al xan u kuxtatik máak je’el bixak ka béeyake’”, tu ya’alaj.
José Angel Koyoc Kú, juntúul ti’ máaxo’ob péektsiltik xan le meyaja’, tu tsolaj #MaayaWinale’ patjo’olta’ab tumen j áantropoologo Genner Llanes Ortiz , tu ja’abil 2017. Beeta’ab úuchik u yila’al ma’ no’oja’an u pakta’al maayaob kuxa’ano’ob te’e k’iino’oba’; tumen ts’o’ok u máan k’iin mix táan u pakta’alo’ob mix xan táan u chíikbesa’alo’obi’. 
Beey úuchik u tóop’ol u tuukulil ti’al le meyeja’: u yantal kúuchilo’ob tu’ux ka yanak máaxo’ob t’anik maaya, tu’ux ka táakpajak máaxo’ob ku chíimpoltiko’ob u ch’i’ibal beyo’; u ti’alinkúunsa’al reedes sosiaales ti’al u chíikbesa’al yéetel u k’iimbesa’al maaya miatsil. “Jump’éel u chíikulal kuxa’ano’on, u chíikulal láayli’ ti’ yaan maaya kaaji’”, tu ya’alaj. 
“U yutsil ba’ax ts’o’ok u jóok’ol ti’ le péeksajila’, leti’e’ páajtalil ku yantal ikil u bin k k’ajóoltikbáaj je’el tu’uxak ka yanako’oni’, táan u binetik ka yanak kúuchilo’ob je’el bix le je’ela’, tu’ux ka páatak u sutulsuut máaxo’oni’”, tu tsikbaltaj j k’ajla’ay wíinik.
Je’el bix máaxo’ob kaja’ano’ob Estados Unidos, Belice, Guatemala, tumen yaan máaxo’ob ts’o’ok u káajal u táakpajalo’ob ti’ le péeksajila’. “Yaan k’iine’ ku tukulta’ale’ kéen yanak u paalal máaxo’ob ts’o’ok u yantal u bino’ob kajtal táanxel kaajo’obe’ ma’ maayao’obi’, ba’ale’ le péeksajila’ ts’o’ok u yáantaj ti’al u líik’sa’al tuka’atéen u ch’i’ibal le jaats kaaja’, máaxo’ob mina’ano’ob te’e petenila’ ba’ale’ láayli’ maayaob”, tu tsikbaltaj.
Xak'alutskíinsa'an tumen: Sasil Sánchez Chan"
19/07/2021,La Jornada Maya,Sasil Sánchez Chan,"Tulum, Quintana Roo","Tu jeel u ta’il k’áak’náabe’, ts’ono’oto’ob","Ka’alikil tu jáal ja’ilo’ob Tulume’ chi’ichnak yanik ba’al tumen táan u seen kóojol u ta’il k’áak’náab wa seergasóo, le beetike’ ya’abach aj xíinximbal máako’obe’ ti’ ku bin u chan náays u yóolo’ob ti’ áaktuno’ob yéetel ts’ono’oto’ob, tumen te’elo’ mina’an mix ba’al k’askúuntiki’. Te’e oochela’ jump’éel ts’ono’ot yaan tu lu’umil Quintana Roo.
 
 
Xak'alutskíinsa'an tumen: Sasil Sánchez Chan"
19/07/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ku ya’abkunsa’al k’áax úuchak u beeta’al nu’ukbesajil,"Maanal ti’ u 60% k’áax kaláanta’al yóok’lal u nu’ukbesajil Selva Maya béeychaj u ka’ankunsa’al u k’áaxil, beey úuchik u ts’a’abal k’ajóoltbil tu tsikbalil Internet “Protección de Recursos Naturales Selva Maya”, tu’ux j ts’a’ab k’ajóoltbil ba’axo’ob ts’o’ok u béeykusa’al ti’ le meyaj táan u beeta’al México, Belice yéetel Guatemala.
 
 
U tuukulile’ yanchaj ikil u kaxta’al u beeta’al no’oja’an meyaj te’e lu’umo’oba’, ti’al u kaláanta’al yéetel u ts’aatáanta’al u kuxtal k’áax je’el bix uts u ti’al yéetel ti’al ma’ u beeta’al ba’ax ma’ patal yéeteli’.
Xak'alutskíinsa'an tumen: Sasil Sánchez Chan"
20/07/2021,Astrid Sánchez,Sasil Sánchez Chan,"Mérida, Yucatán",Ts’o’ok u ts’a’abal u yojéelt kaaj u jejeláasil ba’al ti’al u jets’ik wa u k’áat ka’ p’áatak meyaj mola’ayo’ob tséentik k’éek’en,"Ka’aj ts’o’ok u beeta’al áasamblease’, u kajnáalilo’ob Celestún, Kinchil yéetel San Fernando, Maxcanúe’ tu káajs u tsikbaltiko’ob yéetel u jets’iko’ob wa yaan u táakmuk’tiko’ob u meyaj nukuch graanjaob tu’ux ku tséenta’al k’éek’en tu kaajalo’ob, wa yaan u k’áatiko’ob ka k’a’alako’ob kéen beeta’ak u ts’ook k’áatchi’itajil kaaj. 
Máaxo’ob táaka’an ich Consejo Maya del Poniente Chik’in Ja’ - Kinchil, Consejo Maya del Poniente Chik’in Ja’- Celestún yéetel ich Colectivo de Atención Comunitaria U yutzil kaj, táakmuk’ta’abo’ob tumen u múuch’kabil Indignación, ti’al u páayt’antiko’ob kaaj ti’al u tsiklbalta’al ti’ob ba’axo’ob talamil je’el u taasik ti’ yóok’ol kaab, beyxan ti’ u toj óolalo’ob, kéen meyajnak u kúuchilo’ob ts’éentajil k’éek’eno’ob. 
 
 
U k’áatchi’ibta’al kaaje’ tukulta’an u beeta’al le 25 ti’ julio ku taala’. Le beetik múuch’kabilo’obe’ tu ts’áaj u yojéelt kaaje’ u jejeláasil ba’al tu yojéeltaj yóok’lal le kúuchilo’ob tu’ux ku tséenta’al le k’éek’eno’obo’, tumen chíikpaje’ ku k’askúuntiko’ob ja’ yaan yáanal lu’um ichil k’áaxo’ob tu’ux kaja’an máak, tumen le je’elo’ jump’éel ba’al ku taasik u jejeláasil talamilo’ob tu paachil k’iin.  
Ich káastelan yéetel ich maaya t’aane’, múuch’kabilo’obe’ tu k’áataj ti’ kajnáalo’obe’, ka bin táakpajako’ob ti’ k’áatchi’itajil yaan u beeta’al ti’ kaaj, tu’ux chéen jump’éel ba’al kun k’áatbil: beye juntúul máak táaka’an ti’ kaaje’, ka ts’áak wáaj u páajtalil ti’ u yuumil u kúuchil u tséenta’al k’éek’eno’ob ti’al ma’ u p’atik meyaj ku beetik ti’ k lu’umili’.  
Chéen ka’ap’éel ba’al ku yutstal a núukik: beey wa ma beyi’.
Indignacióne’ tu ya’alaj u k’a’ananil u yu’ubal tuláakal t’aan ku jóok’ol ti’ kaaj, beyxan u páajtalil u k’áatchii’ibta’al kaaj, tumen le je’elo’ jump’éel páajtalil unaj yaan ti’ tuláakal máasewal kaajo’ob tu táan nukuch mola’ayo’ob, ts’o’okole’ ma’ mantats’ u beeta’al je’el unaje’.  
Le beetik tu jets’ajo’ob: “Mix juntéen ka ka’a beeta’ak ba’al wa ma’ to’on jets’iki’”, ti’ u yóoxp’éel kaajo’ob tu’ux beeta’ab múuch’tambal, ti’al beyo’ u k’áata’al ti’ kajnáalo’obe’ ka u ba’atelto’ob páajtalil yaan ti’ob ti’al u jets’iko’ob ba’ax u k’áato’ob beey kaaj. 
Ichil máaxo’ob táakpaje’, yanchaj u ka’a jaatsil tuukul. Máaxo’ob éejentik u meyaj nukuch mola’ay, ba’ale’ yanchaj xan ma’ táan u yóotiko’obi’, tumen tu ya’alajo’obe’ ma’ u k’áat u ts’áajo’ob ja’ yaan ti’ kaaj ti’al u ts’a’abal ti’ k’éek’eno’obi’, mix xan u k’áato’ob ka k’asak lu’um yóok’lal u ta’ le ba’alche’obo’.  
Ba’ale’ u meyajnáalilo’ob nukuch mola’aye’ tu ya’alajo’obe’ uts ka p’áatak meyaji’, tumen ku ts’áak u páajtalil u yantal meyaj ti’ob yéetel u jóok’sa’al táanil kaaj.  
Ba’ax kun chíikpajal kéen k’áatchi’ibta’ak kaaje’ yaan u ts’a’abal k’ajóoltbil tu táan u yóox jaats meyajil jala’ach yéetel yaan u k’áata’al ka chíimpolta’ak ba’ax u k’áat kaaj yóok’lal le je’ela’.
Xak'alutskíinsa'an tumen: Sasil Sánchez Chan"
20/07/2021,La Jornada Maya,Sasil Sánchez Chan,"Mérida, Yucatán",Ts’o’ok maanal 400 u túul u x meayjilo’ob ich naj ts’íibta’ab u k’aaba’ ti’ tsoolts’íib ti’al u xak’altukulta’al ba’ax najmal u yantal ti’obi’,"Cecilia Abreu
Jade Propuestas Sociales y Alternativas al Desarrollo A.C. tu beetaj jump’éel u tsoolts’íibil ko’olel ku meyaj tu yotocho’obi’ ti’al u yojéelta’al ba’ax k’a’abéet ti’ob, ichil u jats k’iinilo’ob u beeta’al pre-registroe’ maanal ti’ 400 u túul ko’olel tu ts’íibtaj u k’aaba’i’, ba’ale’ Instituto Nacional de Estadística y Geografía (INEGI)ku ya’alike’, tu lu’umil Yucatáne’, ichil u winalil abril tak junio ti’ u ja’abil 2018e’ yaan 55 mil 232, le beetike’, ku tukulta’ale’ chéen u 7 por siientoil ti’ tuláakal le yaano’ob k’ajóoltano’obo’ 
Raquel Aguilera Troncoso, máax jo’olbesik múuch’kabile’, tu tsolaj láayli’ táan u beeta’al u meyajil u xak’alta’al ba’ax chíikpaj ti’ le tsoolts’íibilo’, úuchik u múul beeta’al yéetel Instituto de la Mujer (Inmujeres), ts’o’okole’ ti’al u káajbal agosto kéen láaj ts’o’oksa’ak u ts’íibta’al u k’aaba’ tuláakal ko’olel, beyxan u ts’ook tuukulil yóok’lal ba’ax k’a’abéet ti’obi’.
 
 
Tu tsolaj xane’, tsoolts’íibe’ tána u beeta’al tu kaajil Jo’, le beetik ku tukultiko’obe’ u ch’a’amaj bej, tumen u tuukulile’ leti’  u béeytal u k’ajóolta’al kolelo’ob yéetel ba’ax unaj u yantal ti’ob, ti’al beyo’ u páajtla u káajal u táakbesa’al ti’ u tsikbalil a’almajt’aano’ob, tu’ux ka chíimpolta’ak u páajtalilo’obi’.  
Tu ya’alaje’ ti’ u ya’abile’ mina’an seguridad social, ba’ale’ le je’elo’ óoli’ ts’o’okili’ u chíikpajali’, tumen u 95 por siientoil ko’olel ku meyaj ich naj tu lu’umil Méxicoe’ mina’an ti’. 
Ya’abach máake’, ku ya’alik, ku tukultik “ma’ táan u páajtal” u ts’áak seguridad social, wa jach táaj ko’oj, ba’ale’ leti’obe’ u  k’áato’ob u k’exo’ob le tuukul je’elo’. Táan u tukultiko’ob u káajal u beetiko’ob yéetel tsoolts’íib táan u beetiko’ob; walkila’ máax ku náats’al tsikbal yéetel múuch’kabile’ ku tso’olol ti’ jayp’éel ba’alo’ob ti’al beyo’ u páajtal u yojéeltiko’ob bix yanik ba’al.  
Kéen tso’olok túun ti’obe’ ku yilko’ob ma’ jump’éel ba’al talami’, tumen ku páajtal u beeta’al ti’ Internet.  Ts’o’okole’ le bajux ku yantal u bo’ota’al ti’al u yantal u seguro’obe’ ma’ jump’éelili’ u tojoli’, tumen ku jóok’sa’al kéen xak’alta’ak jayp’éel k’iin ku meyaj yéetel ba’ax meyajil ku beetik, ba’ale’ IMSSe’ u jóok’smaj jump’éel nu’ukul ti’al u jóok’sa’al bajux unaj u bo’ota’ali’.   
Ka’aj káaj pak’be’en k’oja’ane’, Jade Sociales tu yilaj yaan jejeláas talamilo’ob ku máansik ko’olel ke myajo’ob ich naj, ts’o’okole’ le je’elo’ unaj u chíikbesa’al, le beetik tu beetajo’ob le tsoolts’íiba’ ti’al u káajal u beetiko’ob.  
K’áatchibta’ab 71 ko’olel tu yóotaj táakpajal ti’al u tsikbaltik bix u yúuchul ba’al yéetelo’ob ka’alikil táan u máan u pak’be’en k’oja’anil Covid-19, le beetike’, múuch’kabile’ ku ya’alik u 58 por siientoil ti’ leti’obe’ tu p’ataj u meyaj’, ka’alikil u 70 por siientoile’ ma’ k’áatchi’bta’ab ti’al u yu’uba’al ba’ax u k’áat u beet yóok’lal.  
Beyxan ti’ le 55 mil 232 u túul máax ku meyaj ich naj tak tu winalil junio ti’ u ja’abil 2018e’, 46 mil 684, u 84.5 por siientoile’, ko’olel.  
Beye túuno’, ichil ba’ax a’alan tumen Instituto Mexicano del Seguro Social (IMSS) beyxan yóok’lal ba’ax ts’o’ok u yojéelta’al tumen múuch’kabile’, ku chíikpajale’, tak tu winalil diciembre ti’ u ja’abil 2019e’, chéen 458 u túul  x meyajo’ob ts’íibta’an u k’aaba’ ti’al ka yanak seguridad social; ts’o’okole’, tak mayo ti’ le ja’aba’, IMSSe’ tu ts’áaj u yojéelt Jade Socialese’, tu lu’umil Yucatáne’ yaan 445 u túul ts’íibta’an u k’aabai’.
Xak'alutskíinsa'an tumen: Sasil Sánchez Chan"
20/07/2021,Afp,Desconocido,"Berlín, Alemania",Alemaniae’ yaan u ma’alobkúunsik u k’a’aytaj sajbe’entsil úuchik u kíimil 165 máak tumen búul kaaj,"U jala’achil le lu’um jo’olbesa’an tumen Angela Merkele’, tu k’a’aytaj le lunes máanika’, yaan u ma’alobkúunsik bin bix u k’a’ayta’al u yantal sajbe’entsil ti’ kaaj, tumen tu jach táaj beetaj u yantal u t’aanil úuchik u káajal u buulul le kaajo’obo’, ba’ale’ kaaje’ ma’ tu séeb ojéeltaji’.
 
 
Edición: Ana Ordaz"
21/07/2021,Abraham Bote Tun,Sasil Sánchez Chan,"Mérida, Yucatán","Ja’ab man ja’abe’, óoli’ jeets’el u k’askúunta’al maanal ti’ 22 mil ektaareasil k’áax tu lu’umil Yucatán","Ichil jump’éel ja’abe’, u promeedioil u ch’a’akal che’obe’ ku píitmáansik 22 mil ektaareas ichil u k’áaxilo’ob Yucatán, beey tu ts’áaj k’ajóoltbil José Eduardo Bestard Barrera, máax jo’olbesik u jaats meyajil Restauración y Protección de la Promotoría de Desarrollo Forestal ichil u mola’ayil Comisión Nacional Forestal (Conafor).    
Bestard Barrerae’ tu ya’alaje’ u meyajta’al kool, u tséenta’al wakax yéetel u ya’abta’al u seen beeta’al najo’obe’ chéen jayp’éel ba’al beetik u k’astal k’áaxo’ob.  
Ichil ba’ax ku tukulta’al tumen Pronatura Península de Yucatán A.C. (PPY), tu jo’oloj 100 ja’abo’obe’, ti’ u lu’umil Yucatáne’ ts’o’ok u k’astal óoli’ u 60 yéetel 70 por siientoil ti’ k’áax yáax yanchaj te’e lu’uma’.  
 
 
Ichil ba’ax tu ya’alaj j bioologoe’, Conafore’ táan u beetik meyajo’ob ti’al u jeel líik’sik k’áax, le beeitk yaan jejeláas nu’ukbesajo’ob yéetel taak’in jets’a’an unaj u k’a’abéetkunsa’al tumen u múuch’kabilo’ob kaaj, beyxan ti’al mola’ayob beetik xaak’al yéetel ti’al kaajo’ob tu’ux ku beeta’al meyaj ti’al u nuukkíinsa’al k’áax tuka’atéen.  
Ma’ seen úuch ka’aj káaj u yutskíinsa’al u maanglaresil u jáal ja’il yaan tu xamanil Yucatán, Región Dzilam de Bravo, táan u múul meyajta’al tumen PPY, Cinvestav yéetel junmúuch’ kajnáalo’ob k’ajóolta’an beey  “Los Restauradores de Dzilam de Bravo”, tu’ux k’u’ub 2 miyoonesil pesos ti’al meyaj tumen Conafor. 
Bestard Barrera tu ya’alaje’ le mola’ayo’ táan u kaxtik u jeel kuxkíinsik 2 mil 500 u ektaareasil k’áax lalaj ja’ab.
Páajtalil ku ts’a’abal ti’al u beeta’al uláak’ múuch’ kajtalo’ob yéetel u páajtalil u k’éexel bix u k’a’abéetkunsa’al lu’ume’ ku ts’a’abal tumen u jala’achil le lu’uma’ yéetel u jo’olpóopil méek’tankaajo’ob, ikil u yáax xak’alta’al tumen junmúuch’ máak u yojel jejeláas ba’al yóok’lal le je’ela’, tu’ux láayli’ u táakpajal Conafor. Le beetike’, ts’o’ok u jach táaj a’alale’ k’a’abéet u kaxta’al bix u ma’alobkúunsa’al u meyajta’al kool, u tséenta’al wakax, tu’ux ma’ u yantal u ch’a’akal che’ wa u jáawsa’al k’áax.  
Efraín Acosta Lugo, máax jo’olbesik u teeknikoil meyaj Pronatura, tu ya’alaje’ jach chika’an u bin u sa’atal k’áax ikil táan u ya’abkunsa’al najo’ob tu bak’pachil u noj kaajil Jo’, tumen ti’ ku jach táaj chíikpajali’.  
Aj xak’al xooke’ tu ya’alaje’, leti’ ui jo’olpóopil le kaaja’ ts’áak u páajtalil u beeta’al ba’al beya’, tumen mola’ayo’obe’ ku beetik ba’ax ku k’áata’al ti’ob ti’al ka ts’a’abak u páajtalil u meyajo’ob, ba’ale’ najmal u xak’alta’al yéetel u yúuchul múul meyaj yéetel jo’olpóopo’ob ti’al xan u no’ojanchajal ba’ax ku k’áata’al ti’al u béeytal ba’al, yéetel ti’al u kaláanta’al kaaj.  
Uláak’ ba’al tu tsolaje’, te’e lu’uma’, tu jo’oloj 100 ja’abo’obe’, u tséenta’al wakax te’e lak’ino’ yéetel u meyajta’al kij te’e chúumuko’, chéen jayp’éel ba’al ts’o’ok u k’exik k’áax yéetel lu’um yaan, tumen ti’ ku chíikkpajal bix u bin u xu’upul, ba’ale’ láayli’ u páajtal u meyajta’al ti’al u ka’a kuxkíinsa’al.
Xak'alutskíinsa'an tumen: Sasil Sánchez Chan"
21/07/2021,Abraham Bote Tun,Sasil Sánchez Chan,"Mérida, Yucatán",Boonil pak’e’ ku chíikbesik u muuk’il ko’olel ku meyaj ich naj,"Ka’atúul maaya ko’olel bona’ab ti’ jump’éel pak’, tu kaajil Cacalchén, tu’ux ku chíikpajalo’ob tu tséel juntúul báalam. U poolo’obe’ jats’utskíinsa’an yéetel chaay, beyxan yéetel xíiwo’ob suuk u yantal te’e lu’uma’; bona’an xan jump’éel ch’óoy yéetel jáalador tu’ux ku xo’okol “utsil meyaj”. Te’e meyajo’ ts’a’aban u muuk’il ko’olel ku kóojol tu yich máaxo’ob ilik kéen máanako’ob te’elo’.  
Meyaje’ pata’ab u k’aaba’ beey Mural trabajadoras del hogar, beeta’ab tumen x yukatekail its’at Draya Madú, máax táax u kaxtik u chíikbesik u ya’abil ko’olel máaxo’ob beetik u meyajil ich naj, beyxan táan u beeta’al ti’al u kaxta’al ka chíimpolta’ak u páajtalil ko’olel kéen jo’op’ok u meyaj.
 
 
U beeta’al boonile’ táakmuk’ta’an tumen u múuch’kabil Jade Propuestas Sociales y Alternativas al Desarrollo, A. C., máaxo’ob t’an Drayu ti’al u meyajtik, máax tu ya’alaje’ ma’ili’ u beete’, tsikbalnaj yéetel jaytúul ti’ u ko’olelilo’ob le kaajo’, máaxo’ob beetik u meyajil ich naj, ti’al u yu’ubik ba’ax k’a’abéet ti’ob, ba’ax chi’ichnakkúunsiko’ob yéetel ba’ax ku tukultiko’ob, ti’al u páajtal u ts’áak te’e boonilo’.  
Báalame’, tu ya’alaj, ku chíikbesik u muuk’il le ko’olelo’oba’, beyxan tumen leti’ob kaláantik u yotocho’ob yéetel u baatsilo’obi’. Beyxan tu tsikbaltaj le meyaja’, chéen jump’éel bix u ti’alinkúunsa’al u kúuchilo’ob kaaj tumen u wíinikilo’obi’, tumen ku páajtal u táakpajalo’ob yéetel u múul meyajo’ob ti’al u kaláantiko’ob, ti’al ma’ u k’askúunta’ali’.
Beey túuno’, Raquel Aguilera Troncoso, máax jo’olbesik Jadee’, tu k’a’aytaj yéeya’ab Cacalchén ti’al u beeta’al le yáax boonila’, tumen ichil ba’ax chíikpajl ti’ xaak’al beeta’ab tu ja’abil 2020: U x meyajilo’ob ich naje’, leti’e’ asab chíikpaj tu’ux yanchaj talamilo’ob tu yóok’lal Covid-19.
Xak'alutskíinsa'an tumen: Sasil Sánchez Chan"
21/07/2021,La Jornada Maya,Sasil Sánchez Chan,Ciudad de México,Triquio’ob tsela’ano’obe’ ku líik’sik u t’aano’ob tu noojolil México,"Junmúuch’ máako’ob chíikbesik le 503 u túul máasewal máak tsela’ab yéetel u muuk’il poliitikáa yéetel jaytúul máako’ob, tu baantail Tierra Blanca, tu méek’tankaajil San Juan Copala, le beetik tu ts’áajo’ob jump’éel chan bo’oy ti’al u yantalo’ob yéetel tu k’alo’ob u nojbejil ku nup’ik Oaxaca yéetel Ciudad de México. Leti’obe’ táan u k’áatiko’ob ka chíimpolta’ak u páajtalilo’ob, tumen u k’áato’ob suut te’e kaajo’ yaan tu baantail mixtecail lu’um, ba’ale’ x ma’ sajbe’entsilil. 
 
 
Xak'alutskíinsa'an tumen: Sasil Sánchez Chan"
21/07/2021,La Jornada,Sasil Sánchez Chan,Ciudad de México,"K’íiwik náaysaj óol Aztlán, u túumben ichil Feria de Chapultepec","Máax kéen u xíimbalte’ x ma’ bo’olil kéen béeyak u yokolo’obi’, tu k’a’aytaj Claudia Sheinbaum, máax beetik u jo’olpóopil jala’ach Ciudad de México. Te’e kúuchilo’ yaan u páajtal u beeta’al jejeláas ba’al ti’al u náaysik u yóol máak yéetel yaan u kaxta’al u nojochkíinsa’al k’áax.
Ti’al u beeta’ale’ yaan u k’a’abéetkunsa’al maanal ti’ 3 mil 600 miyoonesil pesos yéetel yaan u yantal 6 mil u p’éel túumben meyajo’obi’.
 
 
Xak'alutskíinsa'an tumen: Sasil Sánchez Chan"
22/07/2021,Ana Ramírez,Sasil Sánchez Chan,"Cancún, Quintana Roo",U yuumil mola’ayo’obe’ tu takpoltajo’ob ts’o’ok maanal 2 mil u téenal tsela’ak máak tu xamanil Quintana Roo,"Máaxo’ob chíikbesik u múuch’kabilo’ob Vivienda yéetel Profesionales Inmobiliarios, ikil táan u múul meyajo’ob yéetel Consejo Coordinador Empresarial (CCE) del Caribe, tu beetajo’ob jump’éel mokt’aan le miércoles máanika’, yéetel Fiscalía General del Estado, ti’al u ts’aatáanta’al ba’ax táan u yúuchul kéen tse’elek máak.  
Ba’ale’ kex tumen fiskal jo’olpóop ku ya’alike’ jump’íit maanal ti’ 480 u p’éel tak poolo’ob ts’o’ok u beeta’al ti’ le ja’ab yaniko’ona’, ba’ale’ mola’ayo’obe’ u yojel maanal ti’ 2 mil u p’éel tseelilo’ob ts’o’ok u beeta’al lik’ul u ja’abil 2018 tak walkila’, ts’o’okole’ u ya’abile’ ti’ ku yúuchul ti’ kúuchilo’ob suuk u xíimbalta’alo’ob je’el bix Cancún yéetel Tulum, ts’o’okole’ ti’ le je’elo’obo’, chéen u 10% xak’alta’an tu beel ba’ax úuchij. 
 
 
“Tu ja’abil 2018 tak walkila’, ts’o’ok u yantal maanal ti’ 2 mil u p’éel kaasos, tu’ux ku yila’ale’, yáax talamil ku yantale’ leti’e’ tak poolo’, tumen u ya’abil u yuumil le kúuchilo’ob wa k’áaxo’obo’ ma’ kaja’ano’ob te’e lu’umo’, ts’o’oke’ yaane’ mix tu lu’umil México yano’obi’; le beetike’ ku yantal talamilo’ob ti’al u ts’aatáanta’al tumen u jo’olpóopilo’ob kaaj”, beey tu ya’alaj Iván Ferrat, máax jo’olbesik CCE.
Le beetike’, tu tsikbaltaj, yéetel mokt’aan táan u beeta’ale’ táan u kaxta’al u k’éexel jayp’éel ba’al, je’el bix u páajtal u yantal u jeel máak te’e k’áaxo’, ma’ tsaj wa leti’ u yuumili’, ts’o’okole’ leti’e’ mola’ayo’ob máaxo’ob kéen béeyak u táakpajalo’ob yéetel je’elsiko’ob kéen k’a’abéetchajak wa kéen u yilo’ob táan u yokol x wo’okinil máako’ob ti’al u tseliko’ob máak.
“Ichil mola’ayo’ob yéetle jo’olpóopo’obe’, tak u aj kaanan kaajilo’ob yéetel máaxo’ob meyajtik justiisiae’, yaan k múul meyaj ti’ le mokt’aana’, ti’al u páajtal u je’elsa’al je’el máaxak ka u yóot u beet k’aas… Le je’ela’ noj xáak’ab ti’al u páajtal u káajal u yantal uláak’ máax u ts’áaj taak’in ti’al u yúuchul meyaj, tumen yaane’ láayli’ mexikanoilo’ob ba’ale’ yaan xane’ táanxel kajil máako’ob”, tu ya’alaj.  
Yóok’lal, u fiskalil le lu’umo’, Óscar Montes de Oca, tu ya’alaje’ u beeta’al ba’ax jets’a’an te’e mokt’aana’, yaan u beetik u yantal uláak’ no’oja’an meyajo’ob, yaan u káajal u beeta’al takpoolo’ob je’el bix unaje’ yéetel yaan u yantal u yóol máak ti’al u yóotik múul meyaj yéetel jo’olpóopo’ob, ts’o’okole’ beey kéen káajak u ch’éensa’al ba’ax ma’ patal u beeta’al, ti’al u ch’éenel u tsela’al máak ti’ u k’áax”.  
“Te’e ja’aba’, táan u bin u yéemel u xookil le jaytéen ts’o’ok u tse’elel máak, ba’ale’ kex beyo’, ka’alikil táane’ tu jach beetajo’ob k’aas ti’ u suut taak’in, ti’ náajal, ts’o’okole’ séeba’an u yantal máaxo’ob beetik k’aas, le beetike’ táan u kaxta’al u xu’ulsa’al le talamila’”, tu ya’alaj fiskal.  
Bix u tse’elel máake’, leti’e’ kéen luk’sa’ak máak ikil u yoksa’al saajkil, beyxan kéen beeta’ak ba’al k’aas yéetel mokt’aan majanil wa u k’a’abéetkunsa’al ju’uno’ob ti’al u luk’sa’al máak, ichil uláak’ ba’alo’obi’.
Xak'alutskíinsa'an tumen: Sasil Sánchez Chan"
22/07/2021,Jairo Magaña,Sasil Sánchez Chan,Kaanpech,"Tren Mayae’ ku taasik uts ti’ máaxo’ob majáantik najo’ob,  tu chúumukil yéetel tu noojolil Kaanpech","Je’el bix káaj u yáax tsiklbalta’ale’, u yantal Tren Mayae’ yaan u beetik u majáanta’al yéetel u ko’onol najo’ob te’e baantao’, Abelardo Maldonado Rosado, máax jo’olbesik u múuch’kabil Asociación Mexicana de Profesionales Inmobiliarios (AMPI), tu lu’umil Kaanpeche’, tu ts’áaj k’ajóoltbile’ ts’o’ok u ya’abtal tu 40 por siientoile’ u mokts’íibil ti’al u majáanta’al k’áaxo’ob, ti’ u méek’tankaajilo’ob ti’ u chúumukil yéetel noojolil le noj lu’uma’, ts’o’okole’ le je’ela’ suuk u yila’al ti’ kaajo’ob beey Kaanpech, Champotón yéetel Candelaria.
Beey túuno’, kex tumen chan ch’éen u majáanta’al k’áax yóok’lal pak’be’en k’oja’ane’, káaj u kaxta’al ti’al majáantbil najo’ob tu baantail le tu’ux táan u beeta’al u meyajilo’ob Tren Maya, tumen yaan u yantal u kaxta’al tu’ux kun kajtal ajmeyajo’ob, aj kanan meyaj yéetel uláak’ máak yaan ba’al u yil yéetel Tren Maya, ts’o’okole’ yaan u xáantalo’ob kex óoxp’éel ja’ab te’e péetlu’umila’. 
 
 
Tu lu’umil Kaanpech yaan u ya’abil kilometraaje ti’ bejo’ob yaan u yantal u k’éexel, beyxan le yaan u beeta’al tu jaatsil 7 ku káajal u yáalkab Quintana roo tak Escárcega, te’e péelu’umo’, le beetik táan u tukulta’ale’ ti’al le ja’ab ku taala’ yaan u ya’abta’al ichil 25 tak 30 por siiento u majáanta’al najo’obi’ tumen leti’e’ kéen ya’abak meyaj xan, ikil yaan u káajal u beeta’al u éestasiionilo’ob yéetel u kúuchil tu’ux ku na’aksa’al yéetel u yéensa’al kuuch.  
Maldonado Rosado tu ya’alaje’ ma’ táan ka’ach u páa’tiko’ob ka yanak ba’al ka u beet u ya’abtal, tumen “ma’ u yojelo’ob bix kéen úuchuk ba’al ikil táan u k’a’atal u beelo’ob tumen jayp’éel múuch’kabilo’ob, je’el bix Consejo Regional Indígena y Popular de Xpujil (CRIPX)”, ba’ale’ walkila’, táan u yilko’obe’ táan u bin u ya’abta’al u máan kaxtbil naj ti’al majáantbil wa ti’al manbil, tumen ya’ab u yuumil k’a’abéet ti’al u beeta’al le meyajo’.  
Tu ya’alaje’, kex tumen yaan mola’ayo’ob tu yóotaj u bo’otob otelo’ob ti’al u yantal u ajmeyajo’obe’, yaan  xan uláak’o’obe’ tu kaxtajo’ob naj ti’al u majáanto’ob, ts’o’okole’ beey u chíikpajal u yutsil le ba’ax ku yúuchula’, tumen ti’al u majáanta’ale’ ku yantal u beeta’al u mokts’íibil yéetel u yuumil le naj wa kúuchilo’.  
Beyxan tu tsikbaltaje’, ti’ le 40 por siientoil ts’o’ok u ya’abta’ale’ ts’o’ok u yantal 200 u p’éel u mokts’íibilo’ob majan naj beeta’ab ti’al u ts’o’okbal u ja’abil 2020, yéetel ti’al xan u káajbal u ja’abil 2021, ba’ale’ ku tukultiko’obe’ yaan máaxo’obe’ ku kaxtiko’ob mola’ayo’ob kaxtik najo’ob naast’ te’e tu’ux ku yantal meyaj ti’ máako’. 
Xak'alutskíinsa'an tumen: Sasil Sánchez Chan"
22/07/2021,La Jornada Maya,Sasil Sánchez Chan,"Mérida, Yucatán",Yéetel póol meyaje’ taak u suut ti’ u mootsi’,"Cecilia Abreu
Jesús Peraza, juntúul j póol meyaje’, ku páa’tik ka yanak máax ka u yu’ub tuka’atéen ba’ax tu yu’ubajo’ob ka yáax yanchajo’ob, le beetike’ ku k’áat óoltik ka na’atak tu beel tuláakal u meyaj. Ku ya’alike’ “póol meyaje’ unaj u xo’okol yéetel tuláakal u yóol máak”, tumen je’el bix juntúul chaampal kéen síijike’, yáax ba’ax ku yu’ubike’ leti’e’ ba’ax bak’pachitiko’, ts’o’okole’ ku p’ilik u yich.  U meyaje’ ti’ yaan tu kúuchil Galería SoHo,  Capillas Señoriales yéetel uláak’ u kúuchilo’ob Jo’.  
 
Xak'alutskíinsa'an tumen: Sasil Sánchez Chan"
22/07/2021,Afp,Sasil Sánchez Chan,"Pekín, China",China: Ts’o’ok u yantal kimeno’ob yéetel loobilaj ikil táan u seen k’áaxal cháak,"Kex 25 u túul máak sa’at u kuxtal, u ya’abil ti’ le ti’obe’ úuchik u búulil jump’éel chimes k’áak’ ku yáalkab yáanal u lu’umil u noj kaajil Zhengzhou, p’aatal kex 700 kilómentros tu noojolil Pekín, beey úuchik u k’a’aytal le miércoles máanika’, tumen yanchaj kaajo’ob búul yóok’lal k’a’amkach ja’ k’áaxij, tumen “jach táaj talam” ba’al le ku yúuchula’, tu ya’alaj jala’ach Xi Jinping.
 
 
Xak'alutskíinsa'an tumen: Sasil Sánchez Chan"
22/07/2021,Reuters,Sasil Sánchez Chan,"Londres, Inglaterra",Unescoe’ tu luk’saj Liverpool ichil u Ba’alumbáaj Yóok’ol Kaab,"Inglesa noj kaaje’ tsela’ab ti’ u tsoolts’íibil Unescoe’ tumen u mola’ayil miatsil ku meyaj Naciones Unidas tu yilaje’ úuchik u seen beeta’al túumben kúuchilo’ob, tak jump’éel u kúuchil u báaxta’al kóochak’ wóolise’, tu k’exo’ob u yichil le kaajo’, tumen jats’uts bix yanik ka’ach u bejilo’obi’. Le je’ela’ u yóoxtéen u luk’sa’al u k’aaba’ jump’éel wa tu’ux ti’ le tsoolilo’.
 
 
Xak'alutskíinsa'an tumen: Sasil Sánchez Chan"
23/07/2021,Astrid Sánchez,Sasil Sánchez Chan,"Mérida, Yucatán","K’áane’, noj ba’al ti’al u kajnáalilo’ob Yucatán: Conchi León","“Ka náats’al ti’ eek’o’ob kéen úumbanakech k’áan”, yéetel le t’aana’ x beet balts’am ti’al che’ej, Conchi León, ku ya’alik ba’axten nojba’al le nu’ukula’ ichil u kuxtal u kajnáalilo’ol le lu’uma’, tumen wíinike’ ku k’a’abéetkusik óoli’ tuláakal u kuxtal.  
Conchi suuk u péektsiltik k’áan. Ichil u redees sosiialese’ ku k’a’aytik u jejeláasil ba’alo’ob uts yaan ti’ k’áan, beyxan ku tsikbaltik bix unaj u k’a’abéetkunsa’al. Ts’o’okole’ ti’ ya’abach balts’am u beetmaje’ suuk u chíikbesik yéetel u k’a’abéetkunsik.  
U yaabilmaj k’áan, tumen leti’, je’el bix u ya’abil u kajnáalilo’ob Yucatáne’, ti’ jump’éel k’áan yanchajij, ti’ suukchaj u weneli’, ts’o’okole’ ma’ táan u páajtal u yokol tu pool ka yanak uláak’ tu’ux u chital wenel jun chan súutuk máak.  
 
“K’áane’, noj ba’al ti’al yukatekoilo’ob, jump’éel nu’ukul tu’ux k síijsa’al, tu’ux k úunta’al ti’ k paalil, tu’ux k je’elel, tu’ux k yaabilaj, tu’ux k náaysik k óol, tu’ux k péek yéetel u juumil mayab. Mina’an uláak’ jump’éel ba’al beetik u jach ki’imaktla u yóol juntúul paal wa ma’ chéen u kutal tu k’áan úumbal ka’alikil u yu’ubik jump’éel paax wa ka’alikil u tsikbalta’al tumen u chiich”, tu tsikbaltaj.
Ku k’a’ajsik k’áan tu kuxtale’ chéen ku beetik u taal tu tuukul utsil k’a’ajesajil ti’al Conchi: u t’i’inil lajunp’éel k’áan ti’ jump’éelili’ naj ti’al u yantal tu’ux u chital tuláakal u máakilo’obi’, u líik’sa’al tuláakal ba’al unaj u beeta’al ti’al u beeta’al u k’áan chanpaal nuka’aj síijil, u meyaj ko’olel k’ala’an ti’ u kúuchil Centro de Readaptación Social (Cereso) tu noj kaajil Jo’, yéetel tuláakal ki’iki’ óol ku yantal kéen béeyak u yila’al wíinkilal tu paach u k’áanilo’obi’.  
Conchie’ u yojel wak’ k’áan, tumen u láak’o’obe’ tu kanajo’ob xaan u beeto’ob. “Ka’ache’ kéen ojéelta’ak yaan u síijil juntúul chan paale’ ku yantal u beeta’al u k’áan. U beeta’al túune’ ku jach táaj alab óolta’al tumen in maama yéetel in chiich, le beetik ku káajal wa’ak’al k’áan, ts’o’okole’ jach táaj uts tin wich in wilik. Ka’aj ts’o’oke’ ka’ansaben in beetej, tene’ in wojel in beetej, chéen ma’ táan in beetik u k’abo’ob tumen lelo’ talam, chéen in maama u yojel”, tu ya’alaj.
“Hamacagym” u súutukil ti’al náaysaj óol  
Ka’aj káaj u yantal u jejeláasil talamilo’ob yóok’lal pak’be’en k’oja’an te’e noj lu’uma’, ka’atúul u éetajilo’ob Conchie’ tu kíinsajubáajo’ob, ba’ale’ le je’elo’ tu péeksaj u yóol, ba’ale’ tu ts’áaj xan u yóol ti’al u paktik ba’al yaanal bixij, le beetik ichil u tuukul che’ejun che’ejile’ tu yilaj bix u chan náaysik u yóol máak táan u yu’ubik chi’ichnak yóok’lal ba’ax ku yúuchul yóok’lal u pak’be’en k’oja’anil Covid-19i’. 
“Ya’abach ba’al beetik u yantal saajkil yéetel chi’ichnakil yóok’lal pak’be’en k’oja’an, kaaje’ ja’ak’ u yóol, káaj u yu’ubikubáaj jela’an, péeknaj u yóol, le beetik tu kaxtaj bix u beetik wa ba’ax ti’al in chan ts’áak jump’íit ki’imak óolal. Taak in beetik u che’ej máak, ba’ale’ yéetel jump’éel nu’ukul suuk u yila’al yéetel u yantal ti’ kaaj, ti’al u chan tu’ubsik jun súutuk u talamil k’iino’ob táan u máansik máak te’e k’inako’obo’”, tu ya’alaj. 
“Hamacagyme’” ma’ chéen jun súutukil ti’al che’ej, Conchie’ tu k’a’abéetkunsaj ti’al u chíikbesik xan polok máak, tumen láayli’ jats’utstako’ob yéetel láayli’ u chan péeksik u wíinkilalo’obi’. 
Cha’ane’ jach táaj k’i’itpaj ti’ reedes sosiaales, ts’o’okole’ le bix úuchik u k’a’amal tumen máaxo’ob cha’antej tu beetaj u ki’imaktal u yóol, tumen tu yu’ubaj áantajnaj jump’íit.  
Walkila’, Conchi Leóne’ táan u kaxtik u beetik mejen kóokom cha’ano’ob ti’al u ye’esik bix u beeta’al wak’ k’áan, yéetel bix unaj u p’o’obol jump’éel k’áan.
 
 
Xak'alutskíinsa'an tumen: Sasil Sánchez Chan"
23/07/2021,Cecilia Abreu,Sasil Sánchez Chan,"Mérida, Yucatán",Ch'ojkaan,"Le chan ba’alche’a’ Geco Enano Collareja (Sphaerodactylus glaucus) u k’aaba’, ts’o’okole’ chéen wakp’éel sentimeetros u chowakil, tu’ux táaka’an tak u nej; wa mina’ane’ chéen óoxp’éel setimeetro ku p’isik, le beetik ma’ táan u jáan ila’ali’. 
 
 
Pedro Enrique Nahuat Cervera, j bioologo yéetel máax patjo’olt Ekuneil Península de Yucatán,  ku ya’alike’ yóok’lal beyka’aj u nojochile’, je’el bix le uláak’ u jejeláasilo’ob yaane’, ma’ jets’a’an jump’íili’ bix u k’aaba’i’. “Tumen ma’ k’ajóolta’ani’”.  
Ku ya’alike’ Geco Enano Collareja k’a’anan tumen suuk u jaantik mejen ik’elo’ob yéetel ku ts’áak u p’iisil u yantalo’ob.  Suuk u kajtal ich tuunuch, naats’ ti’ ts’ono’ot, ich tikin xíiw, yéetel ich naj, tu’ux éek’jolch’e’en, ba’ale’ suuk u yila’al u jáanjan máan.  Beyxan le chan ba’alche’a’ ma’ táan u beetik loob, mix táan u chi’ibal.
Xak'alutskíinsa'an tumen: Sasil Sánchez Chan"
26/07/2021,Rosario Ruiz Canduriz,Sasil Sánchez Chan,"Tulum, Quintana Roo",Sáasilkunsa’ab x wo’okinil yaan ka’ach ikil ma’ jets’a’an máax ti’al k’áaxo’ob yaan tu jáal ja’il Tulumi’,"Ba’ax jets’a’ab le 13 ti’ julio máaniko’, tumen Tribunal Superior Agrario ti’ u nojkaajil Ciudad de Méxicoe’ ku jets’ik -tumen ts’o’okili’ u k’a’abéetchajale’- bix kéen na’atak talamil yaan ti’al u je’ets’el máax ti’al k’áax tu’ux beeta’an ya’abach ti’ otelo’ob beeta’al ti’ u noj kaajil Tulum; ts’o’ok maanal 40 ja’abo’ob káajak u ba’ateta’al.
Tu éejidoil José María Pino Suárez, yaan 10 mil u éektareasil k’áax yéetel 70 éejidatario’ob; kaaje’ ku ya’alik u ti’al bin le k’áaxo’ob je’elo’, ba’ale’ Tribunale’ ma’ beey u ya’aliki’, tumen a’alabe’ yaan u yuumil le k’áaxo’ob je’elo’, le yaan te’e jáal ja’o’, yéetel jun t’o’ol yaan aktáan le noj bejo’. Beyxan, tsela’ab plaano yaan u foolioil 23TM50275, u aaktail áasamblea ti’ u ja’abil 2006 tu’ux jets’a’an leti’e’ plano je’el kun chíimpoltbilo’, mil 92 u p’éel séertificados parcelarios yéetel 706 u jets’ ju’unil u yuumil k’áax. 
 
 
“K’a’anan (ba’ax jets’a’abe’) tumen tribunal superior agrarioe’ tu xak’altaj ba’’ax jets’a’ab tumen u máajistradoil Quintana Roo ts’o’okole’ ma’ tu yilaj wa beeta’ab ba’al ma’ patali’, mix xan p’ata’ab paachil mix jump’éel a’almajt’aan ti’al u beeta’al k’aas ti’ le éejidoo’, ts’o’okole’ ku chíimpolta’al k’áax yáax ti’alinta’ab tumen Enrique Humberto Fulquen Chelet, beyxan a’alabe’ kuxa’an u yuumil le k’áaxo’obo’ yéetel tu beel u ti’alintmajo’obi’. Ku jets’ik xan tak tu’ux yaan u xuulilo’ob yéetel ku ya’alale’ k’áax yaan te’e jáal ja’o’ yaan xan u yuumil”, beey tu tsolaj áabogado Víctor Salaya máax chíikbesik páartikulaar máako’ob táakano’ob te’e jusiioo’.
Tumen ma’ sáasil yanik máax ti’al le k’áax ku káajal u yáalkab tu’ux yaan u kúuchil El Tábano tak tu’ux yaan u arkoil Sian Ka’an, yaan tu kaajil Tulume’, ts’o’ok u beetik u yantal u jejeláasil talamilo’ob, je’el bix multa’al kúuchilo’ob, u tse’elel máak, yéetel u beeta’al tak poolo’ob tumen ku yúuchul ookoli’.
K’áaxo’ob yaan tu nojkaajil Tulume’ ts’o’ok u k’éexel u yuumil ya’abach juntéenak; u ya’abil maan-koonol úuche’, beeta’ab yéetel ju’uno’ob j ts’a’ab tumen le éejidoo’, ba’ale’ walkila’ ts’o’ok u p’áatal ma’ óofisiaalo’obi’.  
Máax ti’ ku chíimpolta’al u ti’al jump’éel k’áaxe’, leti’e’ máaxo’ob maanaj ti’ Antonio González Avilés, tumen leti’ u yuumil le k’áaxo’ob yaan te’e jáal ja’o’, úuchik u máanik tu ja’abil 1940, tumen ichil u ja’abilo’ob 70 yéetel 80e’ tu ja’ajatsaj ti’al u konik ti’ ya’abach máak.
“Yanchaj máax tu tukultaje’, chéen jump’éel ju’un yaan ti’, le beetik máan u kaxt u yuumil le k’áaxo’ ka tu manaj ti’; walkila’, máax maanaj ti’ éejidoe’ unaj u na’atike’, ti’ u yuumile’ yaan u páajtalil u káajsik jump’éel tak pool ti’al u jeel je’ets’el ba’ax u ti’al”, beey tu ya’alaj áabogado. 
Ti’al u ja’abilo’ob 80e’, tu éejidoil José María Pino Suárez, óoli’ chéen kolnáalo’ob yaani’, ka’aj káaj túun u beeta’al kúuchilo’obe’, k’uch uláak’ máako’ob yaan taak’in ti’obe’ ka tu mano’ob k’áax ti’ máaxo’ob yaan te’elo’... Walkila’ u ya’abil le éejidatario’obo’, éempresario’ob. Chéen jaytúul ti’ le yáax yuumilo’ob p’aatalo’obi’.
 
Tu ja’abil 1992e’ tsela’ab u a’almajt’aanil k’áax, tu’ux jets’a’an ka’ache’ kolnáalo’obe’ ku páajtal u k’áatiko’ob ka ts’a’abak k’áax ti’ob ti’al u beetiko’ob éejidoo’. Kéen xu’upuk túun k’áax ti’ jayp’éel péetlu’umo’obe’, jala’ache’ ku páajtal u ch’a’ak ti’ yaanal péetlu’umil ti’al u ts’áak ti’ob, je’el bix úuchik Quintana Roo.
Yanchaj k’áaxo’ob tu’ux yaan José María Pino Suárez walkila’, j ts’a’ab ti’ u kajnáalilo’ob  Tenosique, Tabasco tu ja’abil 1973. Ba’ale’ tak 1981 k’u’ub tu beel ti’obi’, úuchik u je’ets’el u xuulilo’ob tumen le noj lu’uma’. “Kolnáalo’ob te’e k’inako’obe’ ba’ax u k’áat ti’ob jáal ja’, tumen ma’ u yojelo’ob bix kéen meyajnak tu paachil k’iin, mix xan bix kéen p’áatak Tulumi’”, tu ya’alaj áabogado.
Ti’ ju’un k’u’ub ti’ u éejidatario’ob te’e k’inako’obe’, jets’a’ab k’áax u ti’alo’obe’ ma’ táan u táakbesik le yano’ob jáal ja’. Le “luluk’kil k’áaxo’ob je’elo’” mana’ab tumen Enrique Humberto Fulquen Chelet.
Ti’al 1994e’ káaj u k’e’exel u yuumil le k’áaxo’obo’. Yáax ba’ax beeta’ab tumen u túumben yuumilo’obe’, leti’ u beetiko’ob u yantal jump’éel juicio de amparo indirecto, tu’ux tu ya’alajo’ob ti’ u yáax jueesil distrito ti’ u kaajil Chetumale’, ma’ bin ki’imak u yóolo’ob, tumen ma’ j ts’a’ab ti’ob tuláakal u k’áaxo’obi’, le beetik tu k’áataj ka ts’a’abak ti’ob u yalabili’. Ba’ale’ ka núuka’ab tumen jueese’ a’alab ti’obe’, jach u xanile’, kéen u k’amo’ob k’áaxe’ chéen 15 k’iino’ob yaan ti’ob ti’al u ya’aliko’ob wa ba’ax yóok’lal, tumen beey jets’a’an tumen a’almajt’aan.
Tu ja’abil 2006e’, éejidatario’obe’ tu’ux táaka’an tak éempresario’ob yéetel uláak’ máako’ob yaan taak’in ti’ob, ts’o’oke’ táaxel peéetlu’umilo’obe’, tu beetajo’ob múuch’tambal ti’al u jets’iko’ob u túumben plaanoil le éejidoo’ yaan ti’ob, k’ucha’an tak te’e jáal ja’o’; le je’elo’ u k’áat u ya’ale’ táan u táakbesiko’ob lu’uluk’ k’áaxo’ob yéetel uláak’ yaan u páartikular yuumilo’oni’, ba’ale’ le je’elo’ ma’ táaka’an ka’ach ichil u yáax p’iisil k’áax be’eta’ani’.   
Ichil ba’ax jeets’el tu plaanoil éejidoe’ jóok’sa’ab u séertifikaados páarselas, beyxan maanal 700 u p’éel ju’unil u yuumil k’áax. “Te’e múuch’tambalo’, máax chíikbesik procuraduría agrariae’ tu ya’alaj ti’obe’ chéen ku páajtal u ch’a’ako’ob k’áax táaka’an ichil u yáax p’iisil le éedijo beeta’abo’”, tu ya’alaj Víctor Salaya.
 “U yantal u yóol máak ti’al u ti’alintik le k’áaxo’oba’ ku yúuchul tumen ts’o’ok xan u bin u k’éexel u k’a’ananil Tulum, yaan uláak’ u yuumil mola’ay ku k’uchulo’obi’, ts’o’okole’ ku yilko’ob beyka’aj ma’alobil je’el u yúuchul meyaj te’e jáal ja’o’, tumen te’e k’iinako’obe’ chéen beey p’ata’anil le k’áaxo’obo’, le beetik éejidatio’obe’ ku yoksikubáajo’ob, ts’o’okole’ tuláakal máak jatsik le bix kun beetik uts ti’”, tu ya’alaj.
Xak'alutskíinsa'an tumen: Sasil Sánchez Chan"
26/07/2021,La Jornada Maya,Sasil Sánchez Chan,"Mérida, Yucatán",U kuxtalil chuk te’ob: ichil u ka’a líik’sa’al yéetel u ch’éejsa’al,"Bejla’a 26 ti’ julioe’, U K’iinil U Kaláanta’al U Kuxtalil Chuk Te’ob; le ba’ax ku yantal te’elo’ k’a’anan tumen ku k’atik u beel chak ik’alo’ob yéetel je’el ba’axak k’a’amak ja’il ka k’uchuk yantal, beyxan ichile’ ti’ kuxa’an ya’abach xíiwo’ob yéetel ba’alache’obi’. Walkila’, yaan sajbe’entsil tumen táan u bin u ch’éejelo’ob ikil u seen beeta’al noj bejo’ob yéetel u seen ch’a’akalo’ob.
 
 
Xak'alutskíinsa'an tumen: Sasil Sánchez Chan"
27/07/2021,Abraham Bote Tun,Sasil Sánchez Chan,Jo',"U yáal lu’um tu’ux ku yaan ja’e’, k’askúunta’an yéetel ba’ax ku jóok’sa’al tumen nojoch mola’ayo’ob","Ichil u méek’tankaajilo’ob Yucatáne’ u 30 por siientoil kajnáalo’obe’ ku yuk’iko’ob u ja’il ch’e’en wa ts’ono’ot k’askúunta’an yéetel pláaguisiidas beyxan áagrotooxicos, beey úuchik u chíikpajal ti’ u xaak’alil “Contaminación del Acuífero Maya: Responsabilidad gubernamental y empresarial”, beeta’an tumen u múuch’kabil Indignación yéetel Fundación para el Debido Proceso (DPLF, yóok’lal bix u k’aaba’ ich inglés t’aan); tu’ux ku xo’okol u jejeláas xak’al xooko’ob beeta’an tumen máak jach kaambanaja’an yóok’lal ba’ax yaan u yil yéetel ja’.  
Yóok’lal le ba’ax ku yúuchula’, kex ti’ le ts’ook 15 ja’ao’oba’, tu péetlu’umil Yucatáne’ ts’o’ok u yantal ya’abach ko’olel ku kíimil, ikil u tsa’ayal ti’ cérvico-uterino ts’unus, beyxan tu yiim, je’el bix xan ikil u síijil paal ba’ale’ ma’ toj u yóol u taali’, wa mix táan u k’uchul u síijili’.  
 
 
Kex túun beyo’, tu petenil Yucatáne’ mina’an, tak walkila’, mix jump’éel talamil tumen táan u jach jóok’sa’al ja’ tu yáamil le lu’umo’, ba’ale’ u yáal le lu’um tu’ux yaan ja’e’ sajbe’entsil yanik, tumen ya’ab ba’ax beetik u k’astal le ja’o’, je’el bix u yalabil ba’al ku pu’ulul tumen u nukuch mola’ayilo’ob tséentik k’éek’en, beyxan ikil u k’a’abéetkunsa’al áagrotooxicos, ikil u pa’ak’al sooya jelbesa’an u ch’i’ibal, ikil u seen beeta’al kúuchilo’ob yéetel najo’ob, beyxan ikil u ts’a’abal u páajtalil u ch’a’abal ja’ chéen beyo’, x ma’ p’iisili’, beey chíikpaj te’e xaak’alo’.  
Beyxan ila’abe’, tu petenil Yucatáne’, u seen k’askúunta’al ja’e’ táan u bin u ya’abtal, ts’o’okole’ le je’elo’ ku beetik u yantal sajbe’entsil. Jump’éel ti’ le ba’ax beetike’, leti’ xan u seen k’a’abéetkunsa’al pláaguisidas.  
Xaak’alo’ob beeta’ane’, ku chíikbesik a’almajt’aan jets’a’an ti’al u meyajta’al k’áaxe’, ts’o’ok u beetik u k’a’abéetkunsa’al u jejeláasil éerbisiidáa yéetel pláaguisiidas ti’ le ts’ook ja’abo’oba’, yaan jayp’éel ti’ le je’elo’obo’, jach táaj sajbe’entsil ti’al u ts’a’abal te’e lu’umo’.
U k’a’abéetkunsa’al áagrotooxicos, ku tso’olol te’e ju’uno’, ku yila’al ti’ u meyajil kool ku beeta’al chéen tumen juntúul máak, wa tu’ux ma’ seen nojoch k’áaxi’, beyxan ichil le ku beeta’al tumen mola’ayo’ob ti’al koonol, tumen ti’ le je’elo’ ku yantal u meyaj “mecanizados” ba’alo’ob wa nojoch k’áaxo’ob chéen ti’al u pa’ak’al jump’éel wa jejeláas ba’ali’.
Le ku beeta’al tu’ux ma’ seen nojoch k’áaxe’, ku ya’alik ju’un, ku yúuchul tumen le ba’ax suuk u beeta’al ti’al u ch’éejsa’al ik’elo’obe’ ts’o’ok u ch’éenel u beeta’al, ikil u k’a’abéetkunsa’al túumben ba’alo’ob tu jeel.
Yóok’lal kool ku beeta’al ti’al u yantal ba’al ti’al konbile’, xaak’ale’ ku ya’alik ti’ le ts’ook ja’abo’oba’, ila’abe’ káaj u pa’ak’al chéen jump’éel ba’ali’, ba’ale’ yéetel i’inaj jelbesa’an u ch’i’ibal, le beetik xane’ káaj u k’a’abéetkunsa’al éerbisidas, je’el bix glifosato, jump’éel ba’al, jets’a’an tumen Agencia Internacional de Investigación sobre el Cáncer (IARC yóok’lal bix u k’aaba’ ich inglés t’aan) táaka’an ichil u mola’ayil Organización Mundial de la Salud, ma’ xaan wa ku tsa’aysik u k’oja’anil ts’unusi’.
 
Te’e xaak’alo’ chíikpaj xane’, ichil ja’ yaan tu kaajilo’ob tu’ux ku yáalkab Anillo de Cenotes de Yucatán kaxta’an yaan ba’alo’ob je’el bix heptacloro, lindano, endosulfán y Dicloro difenil tricloroetano (DDT). Beyxan ila’abe’, ku k’a’abéetkunsa’al organoclorados pláaguisiidas, ts’o’okole’ ya’ab máak ma’ táan u na’atik ba’ax seen sajbe’entsil ku taasik u meyaj ti’ máak áagrokimikos ichil u maaya lu’umilo’ob Yucatán. 
Ba’ale’, tumen láayli’ xan ya’ab áak óotsil kuxa’ane’, ku yantal u kaxtik bix u jóok’sik ba’al u jaantej je’el bixak ka béeyake’, kex ka yanak u k’a’abéetkunsa’al organoclorados pláaguisiidas kéen jo’op’ok u beetiko’ob kool, ts’o’oke’ mix máak ts’áaj u p’iisil ti’obi’.  
Ka’alikile’, u xaak’alil ti’al u yojéelta’al bix u yokol wa ku yantal pláaguisiidas ichil u wíinkilal maaya ko’olele’ tsaayal ti’ cervico-uterino ts’unuse’, chíikpaj yaan ya’ab pláaguisiida tu k’i’ik’el yéetel ti’ chu’uch ku ts’áak. Ila’abe’ ya’ab organoclorados pláaguisiida yaan ich ja’ yéetel ichil u wíinkilal u kajnáalilo’ob ti’ u maaya kaajilo’ob Yucatán. 
Je’el bix u méek’tankaajil Dzidzantún, tu’ux ku meyajta’al kool tumen u 85 por siientoil kaaje’, éerbisidas ila’ab ku jach k’a’abéetkunsa’ale’, leti’e’ paraquat yéetel u 89 por siientoil, beyxan glifosato yéetel 72 por siientoil. 
Chéen u 18 por siientoil kaaj suuk u meyajtik k’áax je’el bix u beeta’al úuch ka’acho’ ti’al ma’ u yokol u yik’el le koolo’. Ba’ale’ u 98 por siientoile’ ku k’a’abéetkunsik pláaguisiidas. U ya’abil le ku meyaje’ leti’e’ metamidofos (jump’éel ti’ le ku asab beetik loob, tumen séeba’an u ts’u’uts’al tumen u yoot’el máak, ts’o’okole’ jets’a’an beey neurotóxico); beyxan lindano, tumen séeba’an u yokol u beet loob ichil sistema nervioso, je’el tak u beetik u yantal talamilo’ob tu táaman máak; carbofuran, k’ajóolta’an kéen ko’onok beey Furadan, le je’ela’ ku beetik u seen chuk kajtal máak yéetel kéen jach ya’abak u yokol tu wíinkilal máake’, ma’ tu cha’ak u ch’a’ak u yiik’ máak, ts’o’okole’ je’el tak u beetik u kíimil; cipermetrina ku beetik loob tu yich máak, beyxan tu yoot’el yéetel sistema nervioso; beyxan permetrina, ku tukulta’al ku tsa’aysik ts’unus. 
Xak'alutskíinsa'an tumen: Sasil Sánchez Chan"
27/07/2021,Afp,Sasil Sánchez Chan,"Túnez, África",X wo’okinilo’ob tu kaajil Túnez úuchik u xot’a’al u meyaj Parlamento,"Le lunes máanika’ yanchaj ya’abach líik’saj t’aano’ob ichil tunezil lu’um, úuchik u je’ets’el tumen u jala’achil le lu’umo’, Kais Saied, u xo’ot’ol parlamentariail meyaj treinta k’iino’ob, yéetel tumen tu luk’saj meyaj u yáax miniistróoil, Hichem Mechichi, tumen ya’ab máak ma’ ki’imak u yóol yóok’lal bix úuchik u beetik ba’al ka’aj jo’op’ u talamtal ba’al ti’ kaaj, mix xan yóok’lal ba’ax úuch yéetel pak’be’en k’oja’an te’elo’, le beetik lu’ume’ táan u búulul ich poliitiko talamil walkila’.
 
 
Xak'alutskíinsa'an tumen: Sasil Sánchez Chan"
28/07/2021,La Jornada Maya,Sasil Sánchez Chan,"Mérida, Yucatán","Sa’at u kuxtal Don Chumin, máax tu kanaj u beet u tsikbalil u tsikbalilo’ob maaya kaaj","Tu k’iinil ka’awjeak, 26 ti’ jullioe’, sa’at u kuxtal juntúul nojoch máak seen meyajnaj yóok’lal maaya t’aan, leti’e’ j ts’íib Domingo Dzul Poot, máax síij tu lu’umil Kaanpech, tu winalil mayo ti’ u ja’abil 1927. K’ajóolta’ab yóok’lal meyaj tu beetaj je’el bix u ts’íibil tsikbalo’ob, beyxan tu kanaj u xak’alt u jejeláasil ts’íibil k’ab beetchaj tumen úuchben maayaob yéetel tu beetaj u sutt’aanil. Ichil le jach k’ajóolta’ano’obo’ ti’ yaan u sutt’aanil u ts’íibilo’ob Chilam Balam yéetel kili’ich biblia. 94 u ja’abil ka’achij.
Yuum Domingo Dzule’ síij tu méek’tankaajil Bécal, tu noj kaajil Calkiní, Kaanpech. Yáax káaj u xook tu kaajal yéetel Hecelchakán. Ka’aj táankelemchaje’, bin kajtal tu noj kaajil Jo’, Yucatán, ti’al u yokol xook Colegio Americano, tu’ux tu xokaj u séekundariai’. 
 
 
Ka’aj ts’o’oke’, máan kaambal Seminario Teológico Presbiteriano tak ka’aj tu ts’o’oksaj u xookil ti’al u beetik u Presbíteroil, beey jets’a’an tu kúuchil Internet Enciclopedia de la Literatura en México (Elem).
Tu k’iinil kuxa’ane’, don Chumín, je’el bix u t’a’anal ka’ach tumen máaxo’ob k’ajóoltmajile’, tu ts’áaj u yóol ti’al u kaláantik yéetel u ts’aatáantik ba’ax suuk u yu’ubal, u yi’alal ich maaya kaaj, je’el bix xan u ts’íibil tsikbalo’ob suuk u yu’uba’al te’e lu’uma’, wa ichil u láak’tsilo’ob. 
Tu beetaj xan u Ministro Evangélicoil ichil u méek’tankaajilo’ob yaan tu petenil Yucatán. Tu ja’abil 1974e’, tu k’ajóoltaj Alfredo Barrera Vásquez yéetel Ernesto D. Mathews, ka’atúul j lingüistaob máax yéetel múul meyajnaj ti’al u beetik Diccionario Maya Cordemex, úuchik u k’ubéenta’al tumen Federico Ríos Seco Gutiérrez, máax jo’olbesik Cordemex.
Tu ja’abil 1977, tak 2006, meyajnaj tu kúuchil Departamento de Historia, ti’ u mola’ayil Instituto Nacional de Antropología e Historia Inah, yaan tu noj kaajil Jo’, tu’ux tu beetaj u meyajil paleografía.
Maanal wakp’éel áanalte’ob tu ts’íibtaj. Tu jo’olbesaj yéetel tu beetaj u xaak’alil úuchik u máansa’al ti’ ju’un u ts’íibil El Chilam Balam de Chumayel. beyxan áantaj úuchik u beeta’al u sutt’aanil kili’ich Biblia, ich maaya t’aan, je’el bix xan úuchik u beeta’al u áanalte’il Recetario de indios en lengua maya.
Yóok’lal meyaj tu beetaje’, yanchaj jayp’éel chíimpolalo’ob ku k’u’ubulo’ob ikil u yúuchul ts’íibe’ tu’ux j ts’a’ab u k’aaba’ je’el bix leti’o’. Ts’o’okole’ chíimpolta’ab xan yéetel ​​Medalla Yucatán 2012, te’e ja’abil je’elo’.
Xak'alutskíinsa'an tumen: Sasil Sánchez Chan"
28/07/2021,La Jornada Maya,Sasil Sánchez Chan,"Mérida, Yucatán",Jala’ache’ páayt’aanaj ti’al u yantal múul meyaj ti’al ka xu’ulsak u loobilta’al ko’olel,"Le viernes 23 máaniko’, Mauricio Vila Dosal páayt’aan ti’ jo’olpóopoo’ob yéeya’an ti’al u yokolo’ob meyaj ti’ le 106 u p’éel méek’tankaajo’ob yane’, ti’al u beetiko’ob, tu yáax k’iinil u meyajo’obe’, u mola’ayil wa Institutos Municipales de la Mujer, ti’al beyo’ u kaláanta’al ko’olel, ti’al xan u xu’ulsa’al yéetel u ts’a’abal u si’ipil ti’ je’el máaxak ka u loobiltej, je’el bix xan ti’al ka yanak kéet kuxtal ichil xiib yéetel ko’olel.
 
 
Xak'alutskíinsa'an tumen: Sasil Sánchez Chan"
29/07/2021,Abraham Bote Tun,Sasil Sánchez Chan,"Mérida, Yucatán","U aj xak’al xookilo’ob INAHe’ tu kaxtajo’ob úuchben k’atun ts’e’ekil úuchik u yúuchul U Ba’ateltáambalil Castas, tu kaajil Pisté","Tu kaajil Pistee’ láayli’ u chíikpajal u moots u ch’i’ibalil: tu bejilo’ob, tu najilo’ob yéetel ti’ uláak’ u kúuchilo’ob le kaajo’, ti’ yani’, ts’o’okole’ k’a’anan ti’al le lu’uma’, ti’al maaya k’ajla’ay ba’ale’ beyxan ti’al u yila’al bix úuchik u k’uchul sak wíinik; walkila’ ti’ jayp’éel u soolaril kajnáalo’obe’, láayli’ u chíikpajal ts’onoto’ob yéetel u chíikulal úuchben maaya kúuchilo’ob líik’sa’ab tu k’iinil lik’a’an u yúuchben kaajil Chichén Itzá.
Beey úuchik u chíikpajal te’e k’iino’oba’, úuchik u kaxta’al tumen u aj xak’al xookilo’ob Instituto Nacional de Antropología e Historia (INAH) u ts’e’ekil jump’éel úuchben k’atun kúuchil meyajnaj úuchil u yúuchul U Ba’ateltáambalil Castas, beyxan kaxta’ab u chíikulal Templo de Nuestra Señora de la Inmaculada Concepción, tu k’íiwikil u kaajil Pisté, Yucatán, naats’ p’aatal ti’ Chichén Itzá.
 
 
Tu ka’ap’éelil ba’ax kaxta’abe’, sa’ato’ob ti’al u ts’o’okbal siglo XIX, ts’o’okole’ líik’sa’abo’ob je’el bix úuchik u beeta’al úuchben maaya kúuchilo’ob, ts’o’oke’ yaan tak tuunicho’ob ts’a’abane’, tu’ux láayli’ u páajtalil u yila’al úuchben maaya woojo’ob.
Ba’ax kaxta’abe’ k’a’anan tumen ku ye’esiko’ob u jejeláasil bix úuchik u líik’sa’al úuchben kúuchilo’ob, tu’ux j núup’ úuchben maaya maitsil yéetel sak wíiniko’ob; ku chíikbesiko’ob bix ts’o’ok u bix u xíimbal kaaj je’el bix úuchik xan u máan k’iino’ob.
Ti’ tsikbal tu beetaj yéetel La Jornada Maya, j xak’al xook José Francisco Osorio León, máax ku meyaj ichil Arqueología ti’ u kúuchil Centro INAH Yucatáne’, leti’e’ máax ti’ k’ubéenta’an áarkeolojiikóo meyaj ti’al u kaláana’al kúuchilo’obe’, tu ya’alaj táan u beeta’al túumben paarkée te’e k’íiwiko’, ba’ale’ ka’alikil táan u líik’sa’ale’ kaxta’ab le úuchben ts’e’eko’oba’, kex walkil kamp’éel p’isk’iinilo’oba’, le beetik yanchaj u táakbesikubáaj INAHi’, ti’al u kaláanta’al yéetel u beeta’al u xaak’alil. 
Ba’ax kaxta’abe’, ku ya’alik, yaan ba’al u yil yéetel u yúuchben kúuchil le najil k’uj yanili’ te’e kaajo’, ojéela’an beeta’ab Siglo XVIII, ba’ale’ ikil ts’o’ok u chan máan ja’abe’ júutij; le beetik ma’ ojéela’an jach bix yanik ka’ach le kúuchilo’. Ti’ yáax xaak’al beeta’ab tu ja’abil 2010e’, jets’a’abe’ le úuchben najil k’ujo’, k’exa’ab tumen le yaan walkil te’e kaajo’; te’e tu’ux líik’sa’al le yáax beeta’abo’.
Tu ya’alaje’, mix kaaj u yojel wa yáax beeta’ab jump’éel najil k’uj ju’ut tu ts’ookbal le siglo máaniko’. Chéen jayp’éel oochelo’ob yaan ka’achij, beeta’ab tumen jaytúul máak yáax k’uch Chichén Itzá, je’el bix arkeologóo Désiré Charnay. 
Ka’aj ts’o’oke’ te’e kúuchil beeta’ab úuchik u yúuchul U Ba’ateltáambalil Castase’, beeta’ab jump’éel k’atun kúuchil láayli’ táan u chíikpajalo’ob walkila’. Ts’o’oke’, láayli’ chéen ti’ oochelo’ob ojéelta’an yaan ka’achij. Beey túuno’, úuchik u kaxta’al le ba’alo’oba’, ku páajtal u je’ets’ele’, le kúuchila’ k’a’abéetkunsa’ab tumen k’a’anan aj k’atuno’ob ti’al u kaláantikubáajo’ob ti’ ba’atel úuch te’e k’iino’obe’. 
Xak'alutskíinsa'an tumen: Sasil Sánchez Chan"
29/07/2021,Cecilia Abreu,Sasil Sánchez Chan,"Mérida, Yucatán","K’a’al Macay, u jaajil jump’éel kúuchil e’esajil its’at yaan ti' le k’iino’oba’ tu lu'umil Yucatán","Tu jo’oloj kamp’éel ja’ab káajak u ba’atelta’al ka yanak taak’in ti’al u yúuchul meyaj ti’ le kúuchil e’esajila’, j ts’a’ab u chíikulal úuchik u k’ala’al jo’oljeak Museo de Arte Contemporáneo Ateneo de Yucatán (MACAY), Fernando García Ponce, úuchik u ts’a’abal u yojéeltiko’obe’ mina’an mix jump’íit séentabóo ti’al u meyajo’obi’.
Rafael Pérez y Pérez, máax jo’olbesik kúuchile’, tu yaj óoltaj ikil tána u yilik u yúuchul ba’al beya’, “ma’ chéen beey máax jo’olbesik le kúuchil k’ajóolta’an te’e lu’uma’, ba’ale’ beyxan ti’ uláak’ táanxel lu’umo’obi’, tumen leti’e’ láayli’ juntúul máak táaka’an ichil máaxo’ob meyajtik its’at tu péetlu’umil Yucatán”.
Ka’ache’, ikil beeta’an jump’éel mokt’aan tu’ux ku k’u’ubul ti’ob maanal 16 miyoonesil pesos ja’ab man ja’abe’, ku páajtal u bo’otiko’ob tuláakal ba’ax ku k’a’abéetchajal ti’al u meyajo’obi’, ba’ale’ ka’aj káaj u meyaj le túumben áadministrasyono’, káaj xan u yéemel le bajux ku ts’a’abal ti’obo’.  
Tu káajbale’, ku ya’alik, chéen 9 miyoonesil pesos  ts’a’abij, ba’ale’ chéen ka’aj p’áate’ káaj u ts’a’abal 4 miyoonesil ja’ab man ja’ab, ts’o’oke’ te’e ja’aba’ a’alab ti’obe’ mina’an mix jump’íit taak’in ti’al u ts’a’abal ti’ le kúuchila’.  
 
 
Tu ya’alaje’ mix juntéen tu yotajo’ob ka k’uchul k’albil le kúuchilo’, kex ma’ ti’al ka p’áatak jumpuul beyo’, tumen yaan u ch’a’abal le k’iino’oba’ ti’al u tukulta’al nu’ukbesajo’ob yéetel meyajo’ob je’el u yáantaj ti’al ma’ u ts’ook k’a’alal le kúuchila’.
Ka’alikil táan pak’be’en k’oja’ane’, le kúuchil e’esajila’, tu k’amaj kex 4 mil u túul aj xíinximbal máak, u ya’abile’ ku taalo’ob ti’ uláak’ péetlu’umilo’ob México yéetel uláak’ táanxel lu’umo’ob, ba’ale’ beyxan tumen jo’ilo’ob. Leti’e’ ku tukultike’ “chéen jump’éel síistematikóo ba’al táan u beeta’al tu koontráa le miatsilo’”, tumen mina’an tuukul meyajo’ob beeta’an ti’al u yila’al ma’ u yantal u k’a’alali’.
Ti’ tsikbal tu beetaj yéetel La Jornada Mayae’, ku ya’alike’ ts’o’ok u beeta’al e’esajilo’ob ti’ u meyaj máako’ob je’el bix Darío Ortíz, Joan Miró, ichil uláak’o’ob; le beetik walkila’, táan u tukultiko’ob u k’áatiko’ob áantaj ti’ kaaj, ti’al u much’iko’ob taak’in k’a’abéet ti’al u meyaj kúuchil “tumen yaan máako’ob ti’ ku jóok’siko’ob ba’al ti’al u jaanto’ob”.
Tak walkila’, yéetel u yáantajil Fundación Macay, ts’o’ok u béeytal u bo’otiko’ob ya’abach ba’ax k’a’abéet, je’el bix u yutskíinsa’al nojoch naj tu’ux yaan le kúuchilo’, tumen yaan u yuumilo’ob ku yáantajo’ob ti’al u táakmuk’tiko’ob u meyaj. 
Kúuchile’ ti’ yaan tu k’íiwikil u noj kaajil Jo’, yóok’ol “u noj bejil 60·, ichil 61 yéetel 63, ts’o’okole’ jun jaats ti’ le nojoch najo’, leti’e’ meyajnaj ka’ach beey Ateneo Peninsular. Káaj u meyaj 29 ti’ abril ti’ u ja’abil 1994; ts’o’ok 27 ja’abo’ob jo’op’ok u meyaj tak walkila’, úuchik u yantal u k’a’alal jayp’éel k’iino’ob. 
Xak'alutskíinsa'an tumen: Sasil Sánchez Chan"
29/07/2021,Ap,Desconocido,Ciudad de México,"Chíikpaj Martín, ts’o’okole’ béeychaj u xíimbal Tricolor","J yukatekoil Henry Martín Mex tu yoksaj jump’éel gol, ts’o’okole’ le je’elo’ jump’éel k’a’anan ba’ax úuch ti’al u béeytal u máan táanil u múuch’ báaxalil México, 3-0 tu táan Sudáfrica, le beetik béeychaj u náats’al ti’ u taal u ts’o’okbal keetil ti’al u yila’al máax kéen u náajalt Juegos Olímpicos de Tokio, ti’ kóoch’ wóol. Múuch’ báaxalil jo’olbesa’an tumen Jaime Lozanoe’ yaan u ketikubáaj yéetel Corea del Sur, óoli’ ma’ jach talam ti’ le báaxal beetchaj yéetel Japón, tumen Tricolore’ máan táanil xan.
 
 
Edición: Ana Ordaz"
30/07/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Me’ex wa púuts’kay,"Le ba’alche’a’, ts’a’aban u syentifikóo k’aaba’ beey Limulus polyphemus, ts’o’okole’ tumen u k’i’ik’ele’ ch’ooj u boonile’, ku yáantaj ti’al u yila’al wa tsaayal k’oja’anil ti’ wíinik. Úuch yanak te’e yóok’ol kaaba’, kex 500 miyoonesil ja’abo’ob.
“Chéen óoxp’éel u jejeláasil yaan yóok’ol kaab: ka’ap’éele’ Asia yéetel jump’éele’ América; ti’ kuxa’an ichil u jáal j’ail Atlántico ti’ u lu’umil Estados Unidos, ba’ale’ beyxan k’ucha’an tak tu xamanil Kaanpech, Yucatán yéetel Quintana Roo”, beey tu ya’alaj j bioologo Roberto Rojo, máax jo’olbesik u kúuchil Sayab yaan tu kaajil Playa del Carmen.
 
 
Me’ex wa púuts’kaye’ u láak’ amo’ob, tumen ti’ yaan ichil u baatsil quelicerados (le yaan u ti’ chi’e’ ba’alo’ob beey yaache’). Kamp’éel u yich yaan: tu táan, yáanal u wíinkilal yéetel iñáal’ tu’ux ku páajtal u yilik ba’al kex mina’an sáasili’.
Ti’ kúuchilo’ob xaak’ale’ ku jóok’sa’al u k’i’ik’el, hemolinfa u k’aaba’ ts’o’okole’ ch’ooj u boonil; k’a’anan tumen ku much’ik je’el ba’axak ka k’uchuk u loobilt sistema inmunológico, yéetel ku ts’áak u páajtalil u túunta’al ts’aak ti’ wíinik. U k’i’ik’ele’ séeba’an u meyaj, le beetike’ ma’ beeta’ak mix jump’éel ba’al ka u beet le ba’ax ti’al ku k’a’abéetchajal u k’i’ik’elo’. 
Xak'alutskíinsa'an tumen: Sasil Sánchez Chan"
30/07/2021,Cecilia Abreu,Sasil Sánchez Chan,"Mérida, Yucatán","INEe’ ku tukultike’, no’ojan meyaj ti’al u yu’uba’al ba’ax u k’áat kaaj, le kun úuchul tu yáax k’iinil agosto ku taala’","U mola’ayil Instituto Nacional Electoral (INE) ku tukultike’, Consulta Popular yaan u beeta’al te’e k’iino’oba’, no’oja’an nu’ukbesaj, ts’o’okole’ jump’éel ba’al yáax juntéen kéen k’a’abéetkunsa’ak ti’ le noj lu’uma’, yéetel ku páayt’antik kaaj ti’al u táakpajal ti’ jump’éel ba’al jeets’el beey u páajtalil máak.
“To’one’ k k’áat ka náats’ak kaaj ti’al u k’a’abéetkunsik le páajtalila’, yáax juntéen u ts’a’abal tumen u lu’umil México, tumen yáax juntéen u beeta’al Consulta Popular tumen Instituto, ts’o’okole’ toj u ch’a’anukta’al déemokrasya yéetel”, beey tu ya’alaj máax beetik u bokaalil INE ku meyaj te’e kaaja’, Fernando Balmes Pérez.
Tu ya’alaje’, le je’ela’ jump’éel noj páajtalil yaan ti’al u táakpajal kaaj kéen jo’op’ok u je’ets’el poliitikóo ba’al, le beetike’, ku tukultik k’a’anan u táakpajal máak, tumen beyo’ yaan u béeytal u táakmuk’ta’al déemokrasya. 
 
 
Te’e ju’un kun ts’áabil ti’ máake’, yaan u xo’okol le k’áat chi’a’: Ka éejentik wáaj, wa ma’, ka beeta’ak yéeytambal k’a’abéet, je’el bix jets’a’an unaj u beeta’al tumen a’almajt’aan, ti’al u káajsa’al jump’éel meyaj ti’al u sáasilkúunsa’al ba’ax jets’a’ab ti’ le ja’ab ts’o’ok u máano’obo’, tumen jala’acho’ob, ti’al beyo’ u táakmuk’ta’al justiisya yéetel u páajtalil máaxo’ob ma’ xan wa loobilta’abo’obi’, ts’o’oke’ ti’ ku taal ka’ap’éel mejen chíikul, jump’éele’ tu’ux ku ya’alik “beey”, uláak’e’ “ma’”.  
Beyxan, ichil ba’ax tu ya’alaj Balmes Péreze’, ti’al u béeytal u beeta’al le meyeja’, k’a’abéetkunsa’ab 528 miyoonesil pesos jóok’ ti’ u noj lu’umil Méxcio; beyxan ichil u tsoolil u k’aaba’ máaxo’ob kun táakpajale’ xoka’an jump’éel miyoon 668 mil 641 u túul yukatekoilo’ob, ts’o’okole’ táan u páa’ta’al ka úuchuk je’el bix beeta’al yéeytambal úuch ti’ k’iinil 6 ti’ junio, tu’ux táakpaj u 63.83 por siientoil kaaj; “táan k páa’tik ka táakpajak uláak’ jump’íit ti’ le je’elo’”.  
Ti’al túun u k’a’amal máaxo’ob kun yéeyajo’obe’, tu lu’umil Yucatáne’, jets’a’ab mil 24 u p’éel kúuchilo’obi’, ts’o’okole’ yaan u yáantaj kajnáalo’ob táakpaj xan ti’al u k’iinil 6 ti’ junio; máaxo’ob ka’ansab u beeto’ob le meyajo’ tumen 172 u meyajnáalilo’ob Instituto. 
 
 
Tu ts’ooke’, 5 mil 120 u túul máak kéen táakpajak te’e kúuchilo’obo’, ti’ le je’elo’obo’, ts’o’ok u k’u’ubul u ju’unil yaan u meyaj te’e k’iino’, ti’ u 95 por siientoil máaxo’ob p’ata’an u jo’olbes le kúuchilo’obo’; le lunes máanika’ leti’e’ ka káaj u k’u’ubul ti’obi’, ts’o’okole’ jo’oljeak k’u’ub ti’ le máax táan u binetik ti’obo’. 
Tu ya’alaje’ INEe’ ts’o’ok u líik’sikubáaj ti’al le meyaja’, ts’o’okole’ táan u páayt’antik kaaj ti’al u táakpajal. Beyxan tu ya’alaje’, ba’ax kun jóok’ol ti’ le yéeytambala’, yaan u ts’a’abal k’ajóoltbil ichil láas 9:30 yéetel láas 10 áak’ab; yaan u k’a’ayta’al tumen Consejero Presidente ti’ u mila’ayil INE, kéen yáax séeba’an xo’okok yéeyajilo’ob. 
Je’el máaxak ku béeytal u táakpajal ti’ le yéeyajila’, chéen k’a’abéet tu beel yanik u INE máak; ti’al u yojéelta’al tu’ux ku páajtal u bin máak u ts’áaj u yéeyajile’, ku páajtal a xak’altik le kúuchil Interneta’:  https://uicatumesa.ine.mx/
Xak'alutskíinsa'an tumen: Sasil Sánchez Chan"
30/07/2021,Joana Maldonado,Sasil Sánchez Chan,"Cancún, Quintana Roo",Maanal 1.3 miyoonesil quintanarroilo’ob kun táakpajalo’ob ti’ yéeytambal,"“Ka éejentik wáaj, wa ma’, ka beeta’ak yéeytambal k’a’abéet, je’el bix jets’a’an unaj u beeta’al tumen a’almajt’aan, ti’al u káajsa’al jump’éel meyaj ti’al u sáasilkúunsa’al ba’ax jets’a’ab ti’ le ja’ab ts’o’ok u máano’obo’, tumen jala’acho’ob, ti’al beyo’ u táakmuk’ta’al justiisya yéetel u páajtalil máaxo’ob ma’ xan wa loobilta’abo’obi’”, leti’e’ k’áat chi’ ku yantal u núuka’al tumen jump’éel miyoon 326 mil 51 u túul u kajnáalilo’ob Quintana Roo, máaxo’ob yaan u táakpajalo’ob ti’ yéeytambal kun beetbil tu yáax k’iinil agosto ku náats’ala’.  
Le k’áat chi’ je’elo’ yaan u beeta’al ti’al u yu’uba’al ti’ kaaje’, wa ku éejentiko’ob (wa ma’) ka beeta’ak u juuisyoil máaxo'ob tu beetaj u jala'achilo'ob u lu'umil México, úuchik u yila'al bix p'áatik le noj lu'uma' ka'aj ts'o'ok u meyajo'obi'. 
 
 
Tu lu'umil Quintana Rooe' yaan u ts'a'abal 796 u p'éel u chíikulal yéeyaj. Láas 8 ja'atskab k'iin kéen je'ebek, yéetel yaan u k'a'alal láas 6 tu taal u chíinil k'iin. Tu yáax Distritoe' 225 yaani', u noj jaajile' Playa del Carmen; Distrito 02e' 177 yaani', u noj jaajile' Chetumal; Distrito 03 228e' yaan 166, yéetel 04e' 228 yani', tu ka'ap'éelale' Cancún u noj kajili'. 
Máax beetik u bocalil Instituto Nacional Electoral (INE), Claudia Rodríguez Sánchez, tu ts'áaj k'ajóoltbile' 3 mil 980 u túul kajnáalo'ob kéen meyajnak te'e kúuchilo'ob yéeyajo'; beyxan yaan u yantal 383 u túul máak kun kaláantik u beeta'al, ba'ale' te'e k'iino'oba' yaan u táakbesa'al uláak' máaki'. 
Ku páajtal u yojéeltik kaaj tu'ux unaj u bin ti'al u táakpajal wa ku xak'altik le kúuchila': https://ubicatumesa.ine.mx, tumen ti'al kaaje', jets'a'an yaan u meyaj jump'éel miyoon 326 mil 51 u p'éel u ju'unil yéeyaj ti'al u jets'ik kaaj wa u k'áat, wa ma', ka beeta'ak u juusioil máaxo'ob tu beetaj u jala'achilo'ob u lu'umil México.
 
 
Claudia Rodríguez tu ya'alaje’, tumen ma’ jump’éel yéeytambal jach je’el bix suuka’an u beeta’alo’, ma’ táan u k’a’abéetkunsa’al Programa de Resultados Electorales Preliminares (PREP), ba’ale’ séeba’an xookile’ yaan u yantal, ti’al u yojéelta’al jaytúul kajnáal tu éejentaj u beeta’al yéetel jaytúul ma’. Ts’o’okole’, tu yáak’abil le domingo je’elo’, ichil láas 9 wa 10 áak’abe’, Instituto Nacional Electorale’ yaan u ts’áak u k’ajkóolt tu táan Suprema Corte de Justicia de la Nación (SCJN), jaytúul kajnáal táakpaj ti’ le k’áatchi’ila’.  
Le 19 ti’ julio máanika’, u kamp’éel Juntas Distritales tu k’amajo’ob u ju’unil yéetel tuláakal ba’ax k’a’abéet ti’al u beeta’al le k’áatchi’ila’.  
Claudia Rodríguez Sáncheze’ tu ya’alaje’ u ch’a’amaj bej tuláakal ba’al ti’al u béeytal u beeta’al le noj meyaja’, tumen ts’o’ok xan u k’u’ubul le 796 u p’éel tsoolilo’ob tu’ux ts’a’aban u k’aaba’ le jump’éel miyoon 328 mil 062 u túul máak yaan u páajtalil u táakpajal ti’ le yéeyajila’.
Xak'alutskíinsa'an tumen: Sasil Sánchez Chan"
02/08/2021,La Jornada Maya,Sasil Sánchez Chan,"Tokio, Japón","Aremi Fuentes, tu náajaltaj broonse ichil u keetil ch’úuy peesas; u yóoxp’éel medaayail México","Maanal ti’ junk’aal ja’abo’ob máan ka’aj ts’ook náajalta’ab oro ichil u keetilo’ob Juegos Olímpicos tumen Soraya JIménesz, tu lu’umil Sidney, ti’ u ja’abil 2000. Walkila’, le domingo máanika’, yanchaj uláak’ juntúul x ch’úuy peesas síij tu lu’umil México páatchaj u ka’a náajaltik jump’éel u medaayail bronsee. Náajalta’ab tumen Aremu Fuentes, ichil u jaatsil 76 kilograamos, ichil u keetilo’ob Tokio 2020.  
Tu kúuchik Foro Internacional p’aatal ti’ u noj kaajil japones lu’umile’, x chiapasile’ béeychaj u much’ik 245 kilos, úuchik u béeytal u yáax ch’úuyik 108 kilograamos tu káajbal, yéetel uláak’ 138, ti’al beyo’ u páajtal u ts’a’abal ti’ u noj lu’umil México u yóoxp’éel medaayail ti’ le keetilo’ob táan u báaxta’al te’e k’iino’oba’.  
Kex tumen tu káajbal béeychaj u ch’úuyik le 105 kiloso’, ti’al u ka’atéenil úuchik u máane’ talamchaj ti’ u ch’úuyik 108i’, ba’ale’ kex beyo’, béeychaj u beetik. Ti’al túun u ch’úuyik 110, ma’ páatchaji’, le beetike’, chéen te’e súutuko’, ti’ j p’áat tu kamp’éel kúuchil. Chéen ka’ap’éel kilos táan u betik ti’ ka’ach ti’al u k’uchul ti’ u yóox kúuchil (111 kg).  
 
 
Beey túuno’, ichil jaats k’ajóolta’an beey envióne’, leti’e’ tu’ux jach kaambanaja’an Aremie’, káaj yéetel 135 kilos, yéetel ka tu beeta’aj tu ka’atéenile’, béeychaj u ts’áak uláak’ uláak’ óoxp’éel kilos. Ti’ u yóoxtéenil u ch’úuyaje’, tu yóotaj u líik’s 139 kilos, ba’ale’ ma’ béeychaji’.  
X ecuadaroil Nelsi Patricia Dajomes tu náajaltaj oro, úuchik u ch’úuyik 263 kilos; Elizabeth Nye, máax síij tu lu’umil Estados Unidose’, tu náajaltaj plata úuchik u líik’sik 249 kilos.
 
Beyxan, uláak’ juntúul ko’olel tu ts’íibtaj uláak’ noj k’a’anan chíikul ichil u k’ajla’ayil Méxicoe’,  x gimnastail Alexa Citlali Moreno Medina, máax tu béeykunsaj u p’áatal tu kamp’éel kúuchil, ichil gimnasia artística, tu ts’ook keetil salto de caballo. Tu ts’ooke’, tu much’aj 14.716, te’e keetil beeta’ab Tokio, Japón.
Ka’aj yáax síit’naje’, u talamil ba’ax tu beetaje’ p’isa’an yéetel 5.800, ichil bix u na’atal gimansia, le beetike’ j ts’a’ab ti’ 14.766 puuntos; ka’alikil tu ka’atéenil úuchik u síit’e’, u talamile’ p’isa’an yéetel 5.600, tu’ux tu k’amaj 14.666 puuntos, ti’al beyo’, u yantal tu ts’ooke’ 14.716. Yéetel le beyka’ajo’ j p’áat tu kamp’éel kúuchil le keetilo’, tumen chéen 0.017 puuntos tu binetaj ti’ ti’al u páajtal u k’uchul tu yóox kúuchil, tu’ux yaan ka’ach u náajaltik u medaayail broonse.
Yéetel ba’ax tu beetaje’, Moreno Medinae’ máan táanil ti’ ba’ax beeta’an ka’ach tumen uláak’ ka’atúul mexicoilo’ob yáax máano’ob ti’ le keetila’: juntúule’, Daniel Corral, máax j p’áat tu jo’o kúuchilil, walkil bolonp’éel ja’ab, tu lu’umil Londres, 2012; yéetel tumen ba’ax beeta’ab tumen Denisse López, walkil 21 ja’abo’ob, tu lu’umil Sídney, ti’ u j’aabil 2000, máax chíikpaj beey u yáax ko’olelil, ti’ u lu’umil México, tu ketajubáaj ti’ le jaatsila’. 
“Teene’, tin beetaj ba’ax unaj in beetik, síitnajen je’el bix in kanmajo’, le beetik tene’ ki’imak in wóol yéetel ba’ax tin beetaj; in wojel kex u chúumukil máaxo’ob táakpaj ti’ le ts’ook keetila’, ka’anal yanik u talamil síit’ kéen u beeto’obo’, le beetik unaj in beetik tuláakal ba’al tu beel ti’al u jóok’ol je’el bix unaje’, tu ya’alaj Moreno. 
U yáax kúuchilile’, náajtalta’ab tumen x brasilil Rebeca Andrade, máax tu much’aj 15.083; u ka’a kúuchilile’ náajalta’ab tumen estadunidenseil Mykayla Skinner, máax ti’ yanchaj 14.916 puuntos tu ts’ook, yéetel bronsee’ náajalta’ab tumen surcoreanail Seojeong Yeo, máax ti’ yanchaj 14.733 puuntos. 
Xak'alutskíinsa'an tumen: Sasil Sánchez Chan"
02/08/2021,La Jornada Maya,Sasil Sánchez Chan,"Tokio, Japón",K’anbe’en kúuchil tu náajaltaj Alexa Moreno ichil u keetil salto de caballo,"X giminasta síij tu péetlu’umil Baja Californiae’ j p’áat tu kamp’éel kúuchil ichil u ts’ook keetil beeta’ab ka’alikil táan Juegos Olímpicos de Tokio 2020l. Tak tu ts’ooke’, páatchaj u much’ik 14.716 puuntos; chéen 17 senteesimáas tu binetaj ti’ ti’al u k’uchul tak tu yóox kúuchil ti’al u náajaltik broonse.
 
 
Xak'alutskíinsa'an tumen: Sasil Sánchez Chan"
03/08/2021,Juan Manuel Contreras,Sasil Sánchez Chan,"Mérida, Yucatán",U kaaxanil utsil kuxtal ti’al u paachil k’iin; káaj u táabsa’al tu lu’umil Yucatán u cha’anil Los Niños del Agua,"Chileil kúuchil beetik cha’ano’ob, Raki Films, ku tukultik ichil u ba’alumbáaj yóok’ol kaabe’ ku páajtal u ts’áak jayp’éel ba’alo’ob ti’al u páajtal u yila’al ka utsil yanak ba’al ti’al u paachil k’iino’ob kuxtal. Le beetike’, tu káajsaj jump’éel túumben meyaj ku k’aaba’tik Los Niños del Agua, nu’ukbesaj tu’ux yaan u xíimbalta’al wakp’éel lu’umo’ob tu’ux yaan u chíikpajal x ch’úupalal yéetel xi’ipalal kaláantik le k’a’anan ja’o’.  
“Ichil u meyajil Los Niños del Agua, u paalilo’ob yóok’ol kaabe’ ku kaniko’ob k’a’anan ba’alo’ob suuk ka’ach u beeta’al tumen úuchben ch’i’ibalo’ob ti’al u kaláanta’al u jach k’a’ananil ba’al p’ata’ab to’on tumen le úuchben máako’obo’: ja’”, tu ya’alajo’ob.
 
 
Ti’ láalaj xóoxot’ cha’ane’ yaan u yila’al jump’éel noj lu’umili’, yaan u chíikbesa’al jump’éel wa ba’ax suuk u beeta’al ti’al u kaláanta’al ja’ ti’ le lu’umo’, ts’o’okole’ yaan u chíikbesa’al juntúul paal yaan u ja’abil ichil 8 tak 14, máax yaan u kaxtik u yoksik tu pool u kaajale’ ba’axten k’a’anan u ch’a’ajolta’al u beeta’al le úuchben ba’alo’ob ti’al u kaláanta’al ja’. 
Yaan u chíikbesa’al u petenil Yucatán, México; u petenil Rapa Nui, Chile; u wiitsilo’ob Cusco, Perú; u petenil Tafilalet, Marruecos; u deltail Saloum, Senegal; yéetel u noj kaajil Roma, Italia.
Le 19 ti’ julio máaniko’, káaj u táabsa’al cha’an tu lu’umil Yucatán; yáax meyajnajo’ob Maxcanú, u kaajal Oriana Pech, máax ku chíikpajal ti’ u xóot’ mexikoil cha’an.
“Yéetel Orianae’ béeychaj k k’ajóoltik bix u chíimpolta’al ja’ tumen maayaob; t k’ajóoltaj u k’a’ananil ts’ono’oto’ob, t k’ajóoltaj k’áax kaláanta’an Dzilam de Bravo, yéetel u yúuchben kaajil Uxmal, tu’ux chíikbesa’an Cháak”, beey úuchik u ya’alik Joy Penroz, máax jo’olbesik ca’an 
U táakpajal Oriana te’e cha’ana’, béeychaj tumen yáax beeta’ab payalt’aan ti’al u yila’al máax no’oja’an ti’al u chíikpajali’. Payalt’aane’ k’uch tak u maama Oriana, Lucía Pech, máax tu tsikbaltaj ti’ u paalile’, leti’ túune’ tu yóotaj ka ts’íibta’ak u k’aaba’i’, le beetik túuxta’ab jump’éel kóom cha’an ti’al u yila’al bix leti’ yéetel wa no’oja’an u ti’al.  
Ka’aj ila’ab tumen máaxo’ob beetike’, tu tukultajo’ob ma’alob u ti’al cha’an. Le beetike’ káaj xan u ka’ansa’al ti’ jejeláas ba’al yaan u yil yéetel ja’. U táabsa’al cha’ane’, xáanchaj jo’op’éel k’iin; Orianae’ tu cha’antaj u beeta’al Ch’a’a Cháak. Tak walkila’, ma’ jéets’ek ba’ax k’iin kéen ts’a’abak cha’antbil Los NIños del Agua, ba’ale’ mola’ayil beetik cha’ane’ ku tukultike’, tuláakal u meyajil ti’al u beeta’ale’ yaan u xáanta’al jump’éel ja’ab, tumen ma’ ts’o’okok u láaj xíimbalta’al tuláakal le lu’umo’obo’.
Xak'alutskíinsa'an tumen: Sasil Sánchez Chan"
03/08/2021,Juan Manuel Contreras,Sasil Sánchez Chan,"Mérida, Yucatán","Oriana, x kanan ja’ síij tu lu’umil Yucatáne’, yaan u chíikpajal ti’ cha’an yaan u ye’esa’al ti’ ya’abach noj lu’umo’ob","Jach paal Oriana ka’aj káaj u ye’esik u taakil u kaláantik yóok’ol kaab. Walkila’, ikil u jach óotik u kaláantik ja’e’, chan x ch’úupal síij Maxcanue’, tu béeykunsaj u táakpajal ti’ Los Niños del Agua, cha’an táan u beeta’al tumen u mola’ayil Raki Films, tu’ux yaan u táakbisk wakp’éel noj lu’umo’ob. “Jach táaj ki’imak in wóol”, tu ya’alaj x kanan ja’. 
Lajunp’éel u ja’abil Oriana Alanís Pech, ts’o’oke’ úuch káajak u ye’esik uts tu yich ba’alo’ob yaan u yil yéetel yóok’ol kaab. Le beetike’, yéetel u yáantajil u láak’o’ob, u yéet kaajalo’ob yéetel u múuch’kabil Bacabe’, tu beetaj jump’éel múuch’ ku k’aaba’tik Kanan Ha, ti’al u patjo’olta’al jejeláas meyajo’ob unaj u beeta’al ti’al u kaláanta’al ja’.
“Ku jach a’alik ti’ob chéen jump’éel baaso ja’ unaj u k’a’abéetkunsiko’ob kéen u ja’a u kojo’ob; wa ka u k’a’abéetkunso’ob xan u ja’ail cháak, tumen leti’e’ ku chupik nu’ukulo’ob ti’al ka yanak ti’, ts’o’okole’ yéetel ku yisíinsik ba’alche’ob wa ku p’o’ik pisos”, beey tu ya’alaj Lucía Pech Canché, u maama Oriana, máax tsikbalnaj yéetel La Jornada Maya.
 
 
Ba’alo’ob je’el bix le je’eloo’, tu beetaj u pakta’al Oriana beey juntúul x kanan ja’; u múuch’kabil Bacabe’ tu jets’aj u k’aaba’ beey Ha’kanul; beyxan leti’e’ tu ts’o’oksaj kaambal yaan ba’al u yil yéetel le ba’alo’oba’.
Beey túuno’, Orianae’ tu pajtalo’otaj u kúuchil Facebook ku k’aaba’tik Litereando con Oriana y Randy, tu’ux ku péektsilta’al xook, ikil u ts’áako’ob cha’an tu’ux ku xokiko’ob u xóoxot’il ts’íibo’ob yéetel ku ka’ansiko’ob jayp’éel t’aano’ob ich maaya.
Ichil u cha’anil Los Niños del Agua ku chíikpajal tu’ux ku t’aan ich maayai’. tumen leti’ xane’, u k’áat ka kaláanta’ak ba’ax suuk u beeta’al ich kaajo’ob, beyxan ba’ax suuk u yila’al ichil le miatsil jach k’a’anan u ti’alo’, tu tsikbaltaj u maama Oriana. Leti’ xane’, ts’o’ok u chan máan k’iin káajak u beetik ba’alo’ob ti’al u yutsil yóok’ol kaab, ikil u meyaj ichil u múuch’kabil Maxcanú Verde, tu’ux ku kaxta’al u jeel kuxkíinsa’al k’áax te’e kaajo’.
“Ya’abach máake’ mix táan u tukultik ba’ax ku yúuchul yéetel yóok’ol kaab, ba’ale’ leti’ u jach k’a’ananil ba’al yaan; ku tukultike’ chéen táan u ya’alal, yéetel mix táan u yúuchul mix ba’al. Ku puliko’ob ba’al tu’ux yaan ja’”, tu ya’alaj Oriana.   
Leti’e’ tu túuxtaj k’a’anan t’aan ti’ tuláakal u kajnáalilo’ob Yucatán: Ka u much’ kaláanto’ob ja’. Ti’al beyo’, ku ya’alik, ma’ seen k’aschajal yóok’ol kaab, tumen wa ma’ táan u ch’éenel u beeta’al ba’al je’el bix tak walkila’, je’el bix u seen ch’a’akal che’e’, tu paachil k’iine’ jach táaj yaan u talamchajal ba’al ti’ to’on”, tu ts’ook a’alaj. 
Xak'alutskíinsa'an tumen: Sasil Sánchez Chan"
03/08/2021,Afp,Sasil Sánchez Chan,"Tokio, Japón",Beeta’ab nojoch oochel tu’ux pak’a’an áarrose’ ku k’iimbesik Juegos Olímpicos,"Wa lu’um yaan máake’, ma’ táan u jach chíikpajal jejeláas u yook u che’il áarros yaan tu k’áaxil Gyoda, Japón, ba’ale’ wa ka’anal ka pakta’ake’, lelo’ ku páajtal u yila’al nojoch oochel tu’ux ku chíikbesa’al u k’a’anan chíikulil le lu’umo’, je’el bix Monte Fuji -beeta’an tumen j póol meyaj Katsushika Hokusai- yéetel juntúul máax beetik kabuki, tu’ux ku chíikpajal u táan u yich, óoli’ je’el bix le chíikbesa’ab tu súutukil úuchik u chúunsa’al u keetil báaxalo’ob táan u beeta’al tu lu’umil Tokio.
 
 
Xak'alutskíinsa'an tumen: Sasil Sánchez Chan"
04/08/2021,Joana Maldonado,Sasil Sánchez Chan,"Cancún, Quintana Roo","Gas del Bienestare’ ma’ táan u k’uchul QRoo walkila’, beey tu ya’alaj Abreu Marín","U meyajnáalil Programas del Bienestar ti’ u jala’achil u noj lu’umil Méxicoe’, Arturo Abreu Marín, tu ya’alaje’ ma’ táan u tukulta’al u k’ujsa’al u nu’ukbesajil Gas del Beienestar tak tu péetlu’umil Quintana Roo, tumen tak walkila’, chéen tu’ux yaan óotsil kaajo’ob kun biinsbil; ba’ale’, le bajux ku tojoltik gas LP yaan u chan éemel tak yóok’ol u 25 % úuchik u je’ets’el tumen Comisión Regulatoria de Energía (CRE) bajux u tojoltik jump’éel kilograamo yéetel jump’éel litro.
Tak walkila’, tu ya’alaj, mina’an mix ba’al a’alik wa yaan u ts’a’abal u páajtalil u yokol meyaj u gaserasil Bienestar tu péetlu’umil Quintana Roo, chéen ba’ax jeets’ele’, yaan u páajtal u yantal le nu’ukbesaja’ ti’ kaajo’ob tu’ux jach talam yanik u kuxtal kaaj yéetel óotsilil. 
 
 
“Míin chéen ti’ noj kaajo’ob kun ts’áabil le nu’ukbesaja’, je’el bix Playa del Carmen wa Cancún; ma’ a’alak to’on uláak’ wa ba’ax yóok’lali’, chéen ba’axe’ kin tukultik ma’ táan u béeytal u ts’a’abal u jeel le mola’ayo’ob konik gas tu péetlu’umil Quintana Roo, tumen u ya’abile’ mola’ayo’ob ku meyajo’ob ti’ u noj lu’umil México, ts’o’okole’ u ya’abil ti’ le ku k’a’abéetkunsa’alo’, leti’e’ k’ajóolta’an beey gas estacionario”, tu ya’alaj Abreu Marín. 
Jejeláas le bajux ku tojoltik Gas LP, yaan ba’al u yil tu’ux kaajil ku ma’anal; je’el bix, tak le lunes máaniko’, u mola’ayil Gas Tomzae’ ku konik a 13.15 pesos u litroil tu méek’tankaajilo’ob Felipe Carrillo Puerto yéetel José María Morelos, ka’alikil Othón P. Blancoe’ ku tojoltik 11.77, yéetel Bacalare’, 12.64; tu méek’tankaajil Benito Juárez, Puerto Morelos, Solidaridad yéetel Tulume’ ku tojoltik 11.84 pesos u litroil.
Mola’ayo’obe’ tu jets’ajo’ob jump’éelili’ u tojol, le lunes máanika’, úuchik xan u je’ets’el u mokt’aanil A/024/2021 beeta’an tumen Comisión Reguladora de Energía, tu’ux ku ya’alal unaj u je’ets’el beyka’aj u jach ko’ojil kun konbil u gasil petroleeo likuarta’an, leti’e’ ku ko’onol ti’ máak. Jeets’ile’ beeta’ab ti’al u kaláanta’al ba’axs unaj u yantal ti’ máaxo’ob k’a’abéetkunsik. 
Tak le p’iis k’iinil máaniko’, tu mée’tankaajil Othón P. Blancoe’ ku ko’onol a 28.33, 28.19 wa 27.08 pesos u kilograamoil, lalaj mola’ay u jets’maj beyka’aj u tojol, ba’ale’ úuchik u beeta’al, mokt’aane’, unaj 21.79 pesos u tojol; u k’áat u ya’ale’, éem ichil 23 yéetel 25 por siientoi’.
CREe’ u éejentmaj u tojol jump’éel u kilograamoil gas beya’: 24.35 pesos ti’al le ku ko’onol Felipe Carrillo Puerto yéetel José María Morelos; 21.79 ti’al le ku ko’onol Othón P. Blanco; 23.41, Bacalar; 21.92, Isla Mujeres, Solidaridad, Tulum, Benito Juárez yéetel Puerto Morelos; 24.02 ti’al le ku ko’onol Lázaro Cárdenas yéetel 23.63 tu méek’tankaajil Cozumel.
Beey túuno’, yóok’lal Gasolineras del Bienestare’, Abreu Maríne’ tu ya’alaj ts’o’ok u yojéeltike’, yaan jump’éel kun ts’a’abil tu noojolil le péetlu’umo’, ba’ale’ ma’ páatchaj u ya’alik uláak’ ba’ax yóok’lali’.
Xak'alutskíinsa'an tumen: Sasil Sánchez Chan"
04/08/2021,Abraham Bote Tun,Sasil Sánchez Chan,"Mérida, Yucatán",Najmal u beeta’al noj k’eexil ti’ bix u meyaj u kiis buuts’il u máan máak ich noj kaaj ti’al u ma’alobkúunsa’al,"Jach táaj k’a’abéet u beeta’al noj k’eexil ti’al u ma’alobkúunsa’al bix táan u meyaj kiis buuts’ ku k’a’abéetkunsa’al tumen kaaj ti’al u máan ich kaaj, tumen yéetel le je’elo’ yaan u páajtal u ts’aatáanta’al u yutstal u máan máak, ba’ale’ tu’ux mina’an sajbe’entsil ti’al mix máak; ti’al le je’elo’ unaj u táakbesa’al a’almajt’aan, taak’in, nu’ukulo’ob, patjo’ol meyaj, ba’ale’ u jach k’a’ananile’ leti’ ka yanak u yóol u jo’olpóopilo’ob noj kaaj yéetel péetlu’um ti’al ka beeta’ak, beey úuchik u ya’alal tumen máako’ob jach kaambanaja’ano’ob yóok’lal bix u nu’uk u péek máak ich kaaj.  
Óoli’ u táan chúumukil kaaje’ k’a’abéetkunsik áautobuus wa “koombis” ti’al u páajtal u bin máax xook wa meyaj, beey úuchik u ts’a’abal ojéeltbil tumen Observatorio de la Movilidad Sostenible de Mérida (OMSM). 
 
 
Talamilo’ob yaan yéetel u kiis buuts’ilo’ob ti’al u péek kaaj ich noj kaaj ma’ jump’éel túumben ba’ali’, ba’ale’ asab chíikpaj úuchik u yantal u pak’be’en k’oja’anil Covid-19. Kex tumen yanchaj jejeláas nu’ukbesajo’ob beeta’ab tumen jo’olpóopo’ob ti’al u yila’al ma’ u seen mu’uch’ul máak ti’ u k’íiwikil le noj kaaja’, láayli’ yaan ba’alo’ob ma’ páatchajak u beeta’al u meyaj tu beeli’.
Ti’ xíimbal meyajil beeta’ab jayp’éel k’iino’ob paachile’, ichil 6 yéetel 7 ja’atskab k’iin ti’ u k’íiwikil le noj kaaja’, páatchaj u jach ila’al le talamilo’oba’: cho’cho’kil u páa’ta’al le kamiono’obo’, tumen ya’abach máak k’a’abéetkunsik ti’al u páajtal u k’uchul tu meyaji’. 
OMSMe’ ku yilik jach bix u yúuchul u 46.9 por siientoil u biiajesil ku beeta’al ti’ u kiis buusts’ilo’ob kaaj yéetel u 31.5 por siientoil ku beeta’al tumen kiis buuts’o’ob ti’alinta’ak tumen kajnáalo’ob.
Ichil ba’ax chíikbesa’an tumen Instituto de Movilidad y Desarrollo Territorial ti’ u péetlu’umil Yucatáne’ (Imdut), ila’ane’ u 26 por siiento kaaje’ ku k’a’abéetkunsik kiis buuts’o’ob ts’a’aba’an ti’al u péeke’ ku meyaj ti’al u bin máak xook, ka’alikil u 37 por siientoile’ ti’al u bin meyaj.
Eduardo Monsreal Toraya, máax táaka’an ichil OMSMe’, tu ya’alaj talamilo’ob yaan yóok’lal kiis buuts’o’ob ts’a’aban ti’al u péek kaaje’, ku yúuchul tumen mina’an noj k’eexil beeta’al ichil tuláakal u patjo’ol meyajil: ba’ax bejil ku biinsiko’ob, ba’ax a’almajt’aanil jóolméek’tik, bix u nooyil u meyaj, yéetel uláak’ ba’alo’ob ma’ beeta’ani’. Ts’o’okole’ mina’an túumben xaak’alilo’ob beeta’an tu yóok’lal le ba’alo’oba’.  
U ti’al Monsreal Torayae’, yáax talamil ku yantale’ ku yúuchul tumen mina’an u taak’inil u beeta’al. Le beetik ku tukultike’, u jala’achilo’ob le lu’uma’ unaj u jóok’siko’ob u jaats taak’in ti’al u ma’alobkúunsa’an kiis buuts’o’ob, beyxan ti’al u ts’aatáanta’al le yano’obo’ yéetel ti’al u beeta’al uláak’ ba’alo’ob. Beyxan, unaj u yantal k’a’anan u yantal k’eexilo’ob ti’ a’almajt’aano’ob jeets’elo’ob walkila’. Ts’o’okole’ u jo’olpóopil noj kaaje’ ku páajtal u yáantaj xan wa ka béeyak u ts’áak u nu’ukulilo’ob k’a’abéet, beyxan wa ka u ts’áaj u beel u máan jach chéen kiis buuts’o’ob ti’al u máan máak ich kaaj.
Xak'alutskíinsa'an tumen: Sasil Sánchez Chan"
04/08/2021,La Jornada Maya,Sasil Sánchez Chan,"Tokio, Japón",“Ki’imak in wóol ikil in bin”: Rommel Pacheco,"Xie Siyi yéetel Wang Zongyuane’ tu ka’ap’éelkunsajo’ob tuka’atéen u náajal China ichil u keetil u ch’íikilo’ob ich ja’ tu ka’analil óoxp’éel metros; te’e súutuko’, yukatekoil Rommel Pachecoe’ p’áat tu wakp’éel kúuchil ti’ ts’ook keetil tu beetaj, tumen k’uch u k’iinil u jáawal u ketikubáaj ti’ le je’ela’. Ki’imak u yóol úuchik u ch’ikukibáaj te’e ja’o’, tu ts’ooke’, tu much’aj 428.75 puntoos; ka’aj jóok’ te’e ich ja’o’, tu méek’aj u yéet meyajo’ob. 
 
 
Xak'alutskíinsa'an tumen: Sasil Sánchez Chan"
04/08/2021,La Jornada Maya,Sasil Sánchez Chan,"Tokio, Japón",Karsten Warholm tu ts’áaj u túumben p’iisil u yáalkabta’al 400 metros yéetel p’iit,"Le martes máanika’, noruegoil j áalkabe’ tu p’ataj paachil p’iis u yáax ts’áamaj, úuchik u yáalka’abtik ichil 45.94 segundoos, tumen tu séebkunsaj 0.76 segundoos ti’ le béeyka’aj tu yáax beetajo’. U ka’atúul máax séebchaj u yáalkabe’, síij tu lu’umil Estados Unidos, Rai Benjamin u k’aaba’. Leti’e’ tu yáalka’abtaj ichil 46.17, p’iis xan tu máansaj le 46.7 jets’a’ab tumen Warholm le winal máaniko’.
 
 
Xak'alutskíinsa'an tumen: Sasil Sánchez Chan"
05/08/2021,Reuters,Sasil Sánchez Chan,Ciudad de México,U pa'ak'al Covid-19e’ ts'o'ok u píitmáansik 200 miyoonesil máako'ob yóok'ol kaab,"U tsa’ayal coronavirus ti’ máake’ ts’o’ok u máansik 200 miyoones u túulal, beey xoka’ab tumen Reuters tak le miércoles máanika’, tumen u jejeláasil Deltae’ táan u p’atik ich sajbe’entsil u kuxtal máaxo’ob kaja’ano’ob tu’ux ma’ ya’abak u ts’a’abal báakunai’. 
K’oja’ane’ táan u piimtal ti’ 83 u p’éel le noj lu’umo’ob yaan ti’ 240i’, ts’o’okole’ ba’ax táan u yúuchule’ ku beetik u yantal u jeel tukulta’al wa no’oja’an ba’ax táan u beeta’al ti’al u kaláanta’al kaaj ti’ le k’oja’ana’.
""Kex tumen taak k séeb p’atik paachil le pak’be’en k’oja’anila’, sáasil yanik Covid-19i’ ma’ ts’o’okok tak éeteli’. Le beetike’ láayli’ unaj k ba’atel tu táan uláak’ jump’íit”, beey tu ya’alaj Rochelle Walensky, máax jo’olbesik Centros de Control y Prevención de Enfermedades tu lu’umil Estados Unidos.
 
 
Kex u 2.6 por siientoil ti’ u kaajnáalilo’ob yóok’ol kaab ts’o’ok u tsa’ayal ti’, ba’ale’ u jaajil jaytúul máak ts’o’ok u k’oja’antale’ míin maas ka’anal, tumen ya’ab tu’uxe’ ma’ chuka’an u nu’ukulil ti’al u beeta’al u prueebasili’.
Ichil xaa’al beeta’abe’, ojéelta’ab u k’oja’anil Covid-19e’ maanal ti’ jump’éel ja’ab xáanchaj táan u máan tak ka tu chukaj 100 miyoonesil máako’ob, ka’alikil le uláak’ 100 miyoonesile’ óoli’ jump’íit maanal ti’ wakp’éel winalo’ob. Pak’be’en k’oja’ane’ ts’o’ok u kíinsik kex 4.4 miyoonesil máak. 
Ichil noj lu’umo’ob tu’ux ku ya’alal táan u ya’abta’al u xookil máax ti’ ku tsa’ayale’, óoli’ ichil ukp’éel k’iino’obe’, ti’ yaan Estados Unidos, Brasil, Indonesia, India yéetel Irán, ts’o’okole’ ku chíibesiko’ob u 38 por siientoil  ti’ tuláakal le ku xo’okol ku tsa’ayal ti’ uláak’ u noj lu’umilo’ob yóok’ol kaab sáansamal. 
 
Úuchik u ka’a piimtal, ichil abril tak mayoe’, Indiae’ táan u chíikbesike’ yaan u ka’a ya’abta’al k’oja’an te’elo’. Le viernes máaniko’, yanchaj 44 mil 230 túumben k’oja’an máako’ob te’e noj lu’umo’. 
U jejeláasil Deltae’ táan u beetik u láaj walk’ajal ba’ax tukulta’an yóok’lal Covid-19, ts’o’okole’ máaxo’ob táan u xak’altike’ táan u meyajo’ob ti’al u yojéeltiko’ob ba’ax táan u yúuchul yéeel le jejeláasila’, tumen kex báakunae’ ku k’atik u beel k’oja’ane’, ma’ táan u tselko’ob le k’oja’ano’ tumen le biiruso’ láayli’ u piimtal tu ni’ máak.
Xak'alutskíinsa'an tumen: Sasil Sánchez Chan"
05/08/2021,Joana Maldonado,Sasil Sánchez Chan,"Cancún, Quintana Roo","Covid-19e’, leti’e’ yáax ba’ax táan u kíinsik máak tu péetlu’umil Quintana Rooe’","Ichil tuláakal u noj lu’umil Méxicoe’, tu ja’abil 2020e’, tu péetlu’umil Quintana Rooe’ yanchaj u jach p’íit máax kíim yóok’lal u k’oja’anil Covid-19 ichil lalaj 10 mil u túul kajnáalo’ob, tumen chéen 59 yanchaji; ba’ale’ coronaviruse’ -u ka’ap’éel k’oja’anil táan u kíinsik máak Méxicoe’- ts’o’ok u p’áatal beey u yáax ba’al táan u kíinsik máak te’e péetlu’umilo’; tu paache’ ti’ yaan diabeetes -ichil ko’olelo’ob- yéetel u k’oja’anilo’ob puksi’ik’al -ichil xiibo’ob-. Ichil ba’ax jets’a’an tumen Instituto Nacional de Estadística y Geografía (Inegi) te’e lu’umo’, ti’ le ja’abo’ kíim 2 mil 740 u túul máak tu yóok’lal.
Inegie’ tu beetaj jump’éel yáax xaak’al yóok’lal bix u wíinkilal máaxo’ob táan u kíimilo’ob tu lu’umil México tu ja’abil 2020, beey úuchik u k’a’aytik máax jo’olbesik u meyajil le mola’ayo’ tu péetlu’umil Quintana Roo, Carlos Novelo Vela, máax xan tu tsikbaltaje’, tu winalil octubre ku talaa’ leti’ kéen ts’a’abak k’ajóoltbil bix yanik u xookil kaaj, ba’ale’ leti’e’ ku tukultike’ ma’ jach k’éexeki’.
 
 
Ti’al u beeta’al xaak’ale’, k’a’abéetkunsa’ab u ju’unil tu’ux ku je’ets’el u kíimil máak jóok’sa’an tumen Oficialías de Registro Civil, Servicios Médicos Forenses yéetel éestadístikos xookolo’ob ku k’u’ubul tumen Agencias de Ministerio Público, tu’ux chíikpaje’, tu ja’abil 2020e’ ichil tuláakal u noj lu’umil Méxicoe’ kíim jump’éel miyoon 86 mil 941 u túul máak, u 58.8 por siientoile’ xiib yéetel u 41.4e’ ko’olel. 
U ya’abil máax kíime’ yaan u ja’abil ichil 65 yéetel maanal ti’, ts’o’okole’ ichil máax ma’ jach ya’abchaje’ yaan u ja’abil ichil 15 tak 24.  
Le xookila’ ku chíikbesik jach ya’abchaj kíimil (maanal 338 mil u túul máak) úuchik u yantal ba’al u yil pak’be’en k’oja’anil, tumen ke’et u ts’ook jo’op’éel ja’abo’ob; le beetik túune’, u taasail ichil tuláakal u noj lu’umil Méxicoe’ jok’a’an beya’: ichil 10 mil u túul kanáale’, 86 ku kíimil tumen, ts’o’okole’ u ya’abil tu’ux ku yúuchul kíimile’ Ciudad de México, tumen 116 xoka’ani’, ka’alikil tu’ux yaan jach p’íitile’, Quintana Roo, tu’ux xoka’an 59i’.
K’oja’anilo’ob suuk u kíinsik máak tu lu’umil Méxicoe’ leti’ le je’elo’oba’: yóok’lal wa ba’ax k’oja’anil tu puksi’ik’al máak (20.2 por siientoil ); Covid-19 (18.5 por siientoil) yéetel yóok’lal diabetes mellituse’ (13.9 por siientoil ). U ya’abil xiibo’obe’, kíimo’ob yóok’lal Covid-19, ka’alikil ko’olelo’obe’ kíimo’ob yóok’lal k’oja’anilo’ob yaan ba’al u yil yéetel u puksi’ik’alo’ob.   
Tu péetlu’umil Quintana Rooe’, Covid-19e’ leti’e’ yáax k’oja’anil kíinsik máak, úuchik u yantal dos mil 740 máak kíimij, ti’ le je’elo’obo’ mil 829e’ xiib yéetel 911e’ ko’olel. U ka’ap’éel k’oja’anil táan u kíinsik máak te’elo’, ti’al ko’olele’ diabetes, yéetel u yóoxp’éele’, k’oja’anilo’ob yaan ba’al u yil yéetel u puksi’ik’alo’ob.Pie: Ichil k’oja’anilo’ob suuk u kíinsik máak tu lu’umil Méxicoe’ ts’o’ok u chíikpajal Covid-19i’, tumen k’ucha’an tak 18.5 por siientoil  ti’ kiimilo’ob ku yantal. 
Xak'alutskíinsa'an tumen: Sasil Sánchez Chan"
05/08/2021,La Jornada Maya,Sasil Sánchez Chan,"Tokio, Japón",Oro ti’al Sydney McLaughlin ichil u keetil 400 metros yéetel p’iit,"X estadunidenseil Sydney McLaughline’ tu jets’aj túumben p’iis. Beyxan Dalilah Muhammad. P’áat McLaughlin yéetel le oroo’. X áalkab 21 u ja’abile’ síij Nueva Jersey; tu náajaltaj 400 metros yéetel p’iit, úuchik u xáantal 51.46 segundos, tu kúuchil Estadio Olímpico.
Xak'alutskíinsa'an tumen: Sasil Sánchez Chan"
06/08/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Koox,"Kooxe’ (Penelope purpurascens) juntúul ch’íich’ yaan u ch’i’ibal ichil u múuch’il Cracidae, kéen ila’ak ti’ k’áaxe’ ku na’atale’ tooj u yóol kuxtal yaan te’elo’. Ku aaltal ichil 1.6 yéetel 2.5 kilos, ts’o’okole’ le je’elo’ nonoj ti’al juntúul ch’íich’; ku ka’antal ichil 81 tak 91 seentimetróos. Ku páajtal u yila’al tu noj lu’umil México tak Ecuador, Colombia wa Perú. Ichil ba’ax ku jaantike’ ti’ yaan u yich che’, ba’ale’ u jaajile’ yaan jaytúul ba’alche’ ku jaantik xan.
“Yaj óol u ya’alal, ba’ale’ ti’ ya’abach lu’umo’ob, je’el bix Méxicoe’, tu’ux ya’ab yaan ka’ach tu baantail Golfo, tu’ux yaan Veracruz, yéetel jaytúul ichil u k’áaxilo’ob San Luis Potosí, beyxan tu k’áak’náabil Pacífico, tu’ux yaan Colima, táan u ch’éenel u yila’alo’ob”, beey tu ya’alaj j bioologo Arturo Bayona u j ka’ansajil Tecnológico Nacional de México campus Felipe Carrillo Puerto.
 
 
K’a’am u yawat. Le beetik séeba’an u na’ata’al tu’ux yaan; u k’o’e chak k’aank’an, yéetel u p’o’ote’ ku tíich’il kéen u yu’ub sajbe’entsil yanik. Juntúul baalche’ táakbesa’an ichil u mokt’aanil 059-Semarnat-2010 tumen sajbe’entsil yanik u ch’éejel, yéetel Unión Internacional para la Conservación de la Naturaleza u jatsmaj beey ch’íich’ ma’ jach sajbe’entsil yaniki’.
Xak'alutskíinsa'an tumen: Sasil Sánchez Chan"
06/08/2021,Katia Rejón,Sasil Sánchez Chan,"Mérida, Yucatán","Sotuta, u chíikulal múul meyaj ti’al u yantal múul meyaj tu’ux ka béeyak u jóok’ol u yo’och kaaj","Tu ja’abil 2016e’, junmúuch’ táankelemo’ob síijo’ob Ciudad de Méxicoe’ bino’ob kajtal Sotuta, méek’tankaaj p’aatal tu chúumuk-noojolil Yucatán, ti’al u meyajtiko’ob jump’éel k’áax, wakp’éel kilometros náach yanik ti’ kaaj, yéetel le ku béeytal u kuxtalo’ob tu beel. Tu jo’oloj jo’op’éel ja’abe’, Zutut'Ha, je’el bix tu pato’ob u k’aabe’e’, ts’o’ok u ch’a’ak bej ichilo’obi’, ba’ale’ beyxan ich kaaj.
Máaxo’ob táaka’an te’e múuch’o’ ts’o’ok u bin u k’éexel. Walkila’, jun jaats ti’obe’ ti’ yano’ob tu k’áaxil Zutut’Ha, yéetel uláak’o’ob, je’el bix Daniela Mussali yéetel María José Rivera “Coco” kaja’anob te’e kaajo’, ts’o’okole’ táan u beetiko’ob uláak’ meyajo’ob yéetel kajnáalo’ob. Tu ka’atúulalo’ob jo’olbesik u meyajil ti’ u múuch’kabil Cultiva Alternativas de regeneración yéetel le táan u kaxta’al u beeta’al u suut taak’in Sotuta úuchik u láaj je’elel ba’al yóok’lal pak’be’en k’oja’an, ikil u meyajtiko’ob soolar. Beyxan, ta’aytak u káajsiko’ob u meyajil Centro de Transformación Alimentaria, mola’ay ku nup’ik kaaj yéetel u meyajil k’áax, ti’al beyo’ u páajtal u ko’onol u yich le ba’ax ku yantalo’, tumen u ko’olelilo’ob le kaajo’.
Pepinos antillanos yanchaj tu soolar Cristie’ jach táaj yanchajij, ts’o’oke’ kex tumen leti’ tu jaantaj ka’ap’éel k’iine’, yaan k’aschaji’i, le beetik Danielae’ tu chalaj le láayli’ patalo’obo’ ti’al u pak’ik u neek’.
 
 
“K’aja’anten ka’ach kaja’anen te’e noj kaajo’, kin wu’uyik taak in bin tu’ux yaan che’o’ yéetel xíiw. Ba’ale’ tin na’ataj bix u yúuchul kuxtal ichil u múuch’il máak kaxtik bix je’el u yantal taak’ine’, tumen ku núup’ul yéetel u kuxtalil k’áax. Wa kin náachtal ti’e’ jela’an in wu’uyikimbáaj”.
Los Hippies, beey k’ajóolta’ano’ob ichil u kaajil Sotuta, ba’ale’ ts’o’ok u na’atiko’obe’ chéen beey u ya’alal tumen uts u pakta’alo’ob. U meyajil kool ku beetiko’ob, ts’o’okole’ ts’o’ok u yantal u láak’o’obi’: Daniela yéetel Arnauld García, j bioologoil yéetel máax p’ata’an u yil umeyajil agroforesteríail ichil u múuch’il Zutut'Ha, ts’o’ok u yantal tak u ahijadao’ob. Ku jach a’aliko’obe’, ka’aj k’ucho’ob kaaje’ mina’an ti’ob mix jump’éel meyaj jeets’el ken u beeto’obi’, chéen kóojo’ob ti’al u káajal u múul kajtalo’ob te’elo’.
 
Le 19 ti’ junio máaniko’, Daniela yéetel Cocoe’ tu k’áatajo’ob ti’ Cristina Novelo Caamal, Melanie Peña Cauich, Graciela Canté Peraza “Chela”, Argimira Jiménez Canché “Arge” yéetel u paalalo’obe’, wa je’el u yóotiko’ob u ka yanak u yáax múuch’kabil ko’olelo’ob tu kaajil Sotuta. Ka’aj káaj pek’be’en k’oja’ane’, leti’obe’ tu káajsaj u meyajtik u soolaro’ob. 
Cristi tu tsikbaltaje’, úuchik u yantal u pak’be’en k’oja’anil Covid-19e’, tse’el meyaj ti’, beyxan ti’ u yíicham. U yíichame’ fleetes ku beetik ti’ kaajo’ob naats’ yaniko’obi’, ts’o’okole’ leti’e’ ti’ naj ku meyaj. Ka’aj p’áat mina’an mix ba’al yaan ti’al u jaanto’obe’, tu t’anajo’ob Daniela ti’al u much áantalo’ob ti’al u k’áatiko’ob u yáantajil jala’ach ba’ale’ ma’ j ts’a’ab ti’obi’. Ba’ale’ leti’e’ tu k’áataj ti’ob wa je’el u yóotiko’ob paak’ale’.
“Ka’ache’ táan k beetik pisiina, ba’ale’ te’e jool t beetajo’ chéen ba’alo’ob k puliki’. T láaj jóok’sa’aj ba’ax yani’ ka t jeel but’aj yéetel tuunich ti’al beyo’ u páajtal k pak’ik ja’as. Danie’ tu beetaj jump’éel chan doomo te’e paachilo’, tu’ux k paak’al”, tu tsolaj.
Láayli’ te’e k’áax tu’ux ku paak’áal xan u noole’, Cristi yéetel u láak’o’obe’ ts’o’ok u pak’iko’ob albahacas, jáabanero iik, ja’as, pepino, arúgula yéetel te’e k’iino’oba’ táan u páa’tiko’ob ka yanak jamaica, cilantro, rábano, acelga, espinaca, lechuga, estafiate, girasoles yéetel capuchinas loolo’ob.
Coco ku ya’alike’, múuch’kabil yéetel kúuchil meyaje’ jump’éel noj páajtalil yaan ti’al u kaxtik ko’olel bix u je’el u káajal u jets’ik ba’ax u k’áat. Ts’o’okole’ ku yantal tak u yutsil u láak’o’ob, yéetel tumen te’elo’, ku páajtal u yantal múul meyaj. “U jaajile’ mu’uk’a’ano’ob yéetel k múul meyaj, leti’e’ ba’ax in k’áat in wil ka yanako’”, tu ya’alaj.
Doña Chelae’ ma’ u k’áat paak’áal ka’ach tumen ma’ táan u k’uchul ja’ tak tu’ux kaja’ani’, le beetik ku tijil ba’ax ku pak’ik, wa ma’e’ ku búulul tumen le cháako’. U paalale’ tu ya’alaj ti’ob je’el u yáantiko’obe’, le beetik yéetel Danielae’ tu múul meyajto’ob jump’éel ch’e’en ti’al u yantal tu’ux u ts’áak ja’ ti’al jóoya’ab. Yaan ixi’iam, jáabanero iik, rábano, ja’as, lechuga, cilantro, cebolla yéetel pepino. U yaal, Flor Valencia Canté, táant u kanik paak’áal.
Yóok’lal múuch’kabile’, tu ya’alaj k’a’anan u yantal tumen ma’ táan u xuupo’ob ti’al u maniko’ob ba’al u jaanto’ob, ts’o’okole’ ki’imak u yóolo’ob tumen táan u múul meyajo’ob yéetel uláak’ x lo’obayano’ob, u paalal ko’olel ku paak’áalo’ob: “Tin wilaj, kex tumen tu yóoxtúulalo’on táan k xokik líisensiaturae’, le ba’ax táan k kanio’ ma’ táan u yáantiko’ob ti’al k kuxtal kex yáan le pak’be’en k’oja’ano’: ba’ale’ le k beetik weya’, je’ele’”, tu ya’alaj.
 
 
 
Xak'alutskíinsa'an tumen: Sasil Sánchez Chan"
09/08/2021,A. Sasil Sánchez CH.,Sasil Sánchez Chan,"Mérida, Yucatán",Indigenómetro yéetel uláak’ chíikulalo’ob ti’al u pakta’al máak beey máasewale',"“Busco talento con perfil indígena con cabello largo para proyecto en México, Cdmx…”, beey u xo’okol jump’éel t’síib ti’ Facebook tu’ux ku kaxta’al u yuumil ti’al ka chíikpajak ti’ cha’an. Chéen ch’a’abile’, míin séeba’an u jáanjan taal ti’ k tuukul bix u máakil táan u kaxta’alo’, wa ma’e’, yaan ba’ax ku jáan máan ti’ k pool kéen a’alak máasewal : nook’, boon, wíinkilal, wa tak ba’alo’ob  ma’ táan u yila’al je’el bix u na’at máak wa ba’ax u yojel. Yáaxe’, le máax ku kaxta’alo’, ku ts’áak k na’ate’, k’a’abéet chowak u tso’otsel u pool, míin tumen beey u yoochel juntúul máasewal máak ma’ili’ k’uchuk le sak wíiniko’obo’.
Ti’ tuláakal máak yaan u múuch’il jejeláas chíikulalo’ob beetik u chíikpajal je’el bixo’ -je’el beyka’aj xa’ak’tanil ka yanake’- tumen yéetelo’obe’ ku páajtal u bin k ja’ajatsiko’ob yéetel k much’iko’ob ti’al ka béeyak u múul yantalo’obi’, ba’ale’ kex wa túun beey u yantalo’obo’, ku yantal uláak’ ba’al ku k’attal ti’ u kuxtal máak, ti’al beyo’ u yantal ch’i’ibalo’ob yéetel wíiniko’ob ka jejeláas pakta’ako’obi’. Beey túuno’, yóok’lal xan bix u biinsikubáaj kaaj yéetel wíinike’ -ku bin u jíit’til uláak’ chíikulalo’ob- ts’o’okole’ leti’e’ ba’alob je’elo’ jets’ik yéetel ketik lalaj wíinik, tumen beey xan u ja’ajatspajal u máakilo’ob lalaj jump’éel kaaj.
 
 
Yéetel le tuukul je’elo’, kin tsolik jayp’éel ba’alo’ob táakbesa’an ichil ba’ax k’ajóolta’an beey indigénometro.  Jump’éel t’aan ma’ seen úuch káajak u k’a’abéetkunsa’al, ti’al u je’ets’el yéetel u tso’olol máax juntúul máasewal máak, wa máax ma’i’. Chéen ba’axe’, tak le t’aan ku k’a’abéetkunsa’al ti’al u je’ets’el máaxo’ -indígena- láayli’ ku ye’esik yaan ya’abach ba’alo’ob unaj u tsikbalta’al yóok’lal, tumen ku k’alik ya’abach tuukulo’ob, yéetel ma’ táan u páajtal ye’esik tu beel tuláakal ba’ax yaan ichil. 
Ba’ale’, wa k kúulpach ilik ba’ale’, ma’ beey u na’atali’. Wa juntúul máak ma’ máasewal ku takik nook’ suuk u búukinta’al ti’ máasewal kaajo’obe’, ku ya’alik táan u “noj ba’alkúunsik miaatsil yéetel u yóol máasewal kaajo’ob”, ba’ale’ le je’elo’ ma’ u k’áat u ya’al wa táan u p’atiko’ob paachil u yóol u ch’i’ibalo’obi’ mix xan táan u tselik máaxo’obi’. Kex tumen u búukintiko’ob nook’e’ chéen ti’al jun súutuk wa kéen ‘k’a’abéetchajak’.
Ba’ale’ ku asab k’astal u yokil ba’al wa ku ka’anal u yaanal t’aanil tumen máasewalo’ob; je’el ba’axak t’aanil ku na’ata’al beey k’a’anan, je’el bix inglés wa francés. Wa ka k’uchuk u beete’ je’el u tukulta’al táan u p’atik paachil u ch’i’ibalil. Ts’o’okole’, le je’elo’ mix táan u ch’a’anuktik bix unaj u yantal u na’at máak ti’al u kanik u t’an ka’ap’éel, óoxp’éel wa uláak’ ya’abach t’aano’ob.
U tsoolil yóok’lal ba’ax unaj u yantal ti’ juntúul máasewal máake’, chowak. Ku táakbesik ba’alo’ob yaan ba’al u yil yéetel u kaajal máak, bix u k’a’abéetkunsik ba’ax yaan tu bak’apchil, ba’ax ku kanik yéetel bix u kaambal, ba’ax suuk u beetik, bix u beetik its’at, ba’ax ku oksaj óoltik, bix u kuxtal, ichil uláak’ ya’abach ba’alo’ob. Wa ka kúumken in tukult le ba’alo’oba’, ti’al u ketik wíinik ti’al in jets’ik wa máasewal wa ma’e’, míin séeba’an kéen in jáanjan kaxt u yuumilo’obi’. Ba’ale’, u je’ets’el bix juntúul máasewal máak chéen yóok’lal bix u pakta’al tumen u yaanalil máako’obe’, ku beetik u ja’ajatsa’al máak yóok’lal beyka’aj taka’in yaan ti’ wa ma’, beyxan ku beetik u yantal péech’óolalil; u máasewal kaajilo’ob Méxicoe’ beey mu’uk’antak u chíikbesa’alo’obe’, ba’ale’ chéen wa ma’ táan u jóok’ol ti’ bix jets’a’an unaj u kuxtali’. Ba’ale’, juntúul maaya, purépecha wa rarámurie’ ma’ táan u tupik u yóol u ch’i’ibalil kéen jóok’ok tu kaajal mix xan kéen u p’it ba’ax jets’ik bix unaj u chíikbesik máax leti’ tu táan yóok’ol kaab.
Indigenómetroe’, chéen leti’e’ tuukulo’ob ts’a’aban u kuuch yéetel jets’a’an yóok’ol máaxo’ob ku múul yantalo’ob yóok’lal bix u ch’i’ibalo’ob wa bix u wíinkilalo’obi’. Jump’éel bix u tse’elel bix máanik kuxta’al ka’achij, ba’ax táan u yúuchul walkila’ yéetel bix kéen máanak ba’al tu paachil k’iin, tumen leti’e’ k’ajla’ay beetik k yantal ti’ le kuxtal yaniko’on beora’, beey kaajo’on ba’ale’ beyxan beey wíiniko’on.
 
Xak'alutskíinsa'an tumen: Sasil Sánchez Chan"
09/08/2021,La Jornada Maya,Sasil Sánchez Chan,"Mérida, Yucatán",Bejla’e’ U K’iinil Máasewal Kaajo’ob,"Tu ja’abil 1994e’, ka’alikil táan Decenio Internacional de las Poblaciones Indígenas del Mundo, jets’a’ab tumen Asamblea General de las Naciones Unidas u k’iinil 9 ti’ agosto ti’al u k’a’ajsa’al le kaajo’oba’. Leti’obe’ ku chíikbesiko’ob u 5 por siientoil  ti’ tuláakal u kajnáalilo’ob yóok’ol kaab. Te’e oochela’, u k’iimbesajil úuchik u k’a’aytal u reeinal u cha’anil Hondzonot, tu méek’tankaajil Tulum, Quintana Roo.
 
 
Xak'alutskíinsa'an tumen: Sasil Sánchez Chan"
10/08/2021,Abraham Bote Tun,Sasil Sánchez Chan,Jo',"Ma’ unaj u patjo’olta’al a’almajt’aan ti’al u yutsil wíinik tu’ux chéen kulukbal máak, unaj u jóok’ol ti’ kaaj: INPI Yucatán","Ikil táan u beeta’al Reforma Constitucionale’ táan u kaxta’al ka ma’ u patjo’olta’al a’almaj t’aano’ob tumen máaxo’ob chéen u k’almajubáajo’ob meyaj, u k’a’ananile’ ka jóok’ok ti’ máasewal kaajo’ob yéetel ka beeta’ak yóok’lal ba’ax k’a’abéet ti’, beey úuchik u ya’alik máax jo’olbesik Instituto Nacional de los Pueblos Indígenas (INPI), Yucatán, Domitilo Carballo Cámara. 
Te’e súutuko’, ti’ yaan tu kaajil Homúne’, ts’o’okole’ yóok’lal U K’iinil Máasewal Kaajo’ob, máan jo’oljeak 9 ti’ agostoe’, Carballo Cámarae’ tu túuxtaj t’aan ti’al ka u’uyak tumen kaaj, úuchik u beetik jump’éel cha’an k’i’itbesa’ab ichil u reedes sosialesil INPI.
 
 
Carballo Cámara tu ya’alaje’, jump’éel meyaj ku taal u beeta’al tumen INPI, tu lu’umil México ba’ale’ beyxan tu lu’umil Yucatáne’, leti’e’ k’eexil yaan u beeta’al ti’ u almejenil noj a’almaj t’aan yóok’lal ba’ax jets’a’an ti’ máasewal kaajo’ob, beyxan afromexikano kaaj, tu’ux táan u kaxta’al ka chíimpolta’ako’ob beey wíiniko’ob najmal u yantal u páajtalilo’ob, beyxan beey máaxo’ob ku páajtal u jets’iko’ob ba’ax u k’áato’ob 
“Ka chíimpolta’ak u páajtalil máasewal kaako’ob, ka chíimpolta’ak xan u páajtalil ko’olel, paalal, yéetel u miatsilo’obi’”, tu ya’alaj. 
Beyxan, tu ya’alaj ba’ax táan u beeta’ale’ “ku je’ik joolnaj” ti’al ka páatak u meyajtik kaaj tu juunal ba’ax u ti’al, tumen beyo’, leti’ob kun jets’ik bix u k’áat u k’a’abéetkunso’ob u k’áaxo’ob yéetel ba’ax yaan ti’ob, le bix no’ojan u ti’alo’obo’.
Kex yóok’lal ba’ax táan u yúuchul yóok’lal u pak’be’en k’oja’anil Covid-19e’, INPIe’ láayli’ u meyaj ti’al u yutsil maaya kaajo’ob; tumen láayli’ u beeta’al nu’ukbesajo’ob, je’el bix Programa de Apoyo a la Educación Indígena tu’ux yaan 35 u p’éel naj ti’al u wu’labta’al paalal yéetel u kúuchilo’ob u ts’a’abal u yo’och kaaj.
Uláak’ ba’ax tu ya’alaje’, u nu’ukbesajil Programa para el Bienestar Integral de los Pueblos Indígenas (PROBIPI) táan u meyaj ti’al u ka’ansik máasewal jo’oljpóopo’ob ti’al u kanik ba’alo’ob yaan u yil yéetel páajtalil yaan ti’ kaaj ti’al u k’áatchi’ibta’al kéen tukulta’ak u beeta’al wa ba’ax meyaj ichil u lu’umilo’obi’; táan u beeta’al Saki’, Izamal, Kinchil, Maxcanú yéetel Tekax. 
Ts’o’okole’, táan u beeta’al meayjo’ob ti’al u kaxta’al ka xu’ulsa’ak u loobilta’al ko’olel, tu kaajilo’ob Tixméhuac, Xocchel yéetel Huhí, ichil uláak’ meyaj táan u beeta’al tumen le mola’ayo’.
Xak'alutskíinsa'an tumen: Sasil Sánchez Chan"
10/08/2021,Cecilia Abreu,Sasil Sánchez Chan,"Mérida, Yucatán",U lu’umil Yucatáne’ ma’ no’ojan ti’al u ts’a’abal u mola’ayil u tséenta’al k’éek’eno’obi’; le yaan noojolo’ ma’alob u ti’al: aj xak’al xook,"Yóok’lal kárstico lu’um yaan tu lu’umil Yucatáne’, tuláakal ba’ax ku bin lu’ume’ séeba’an u k’uchul tak tu’ux yaan ja’, le beetike’, u tséenta’al k’éek’eno’obe’ séeba’an u k’askúuntik ja’, ts’o’okole’ ti’al u béeytal u beeta’al ti’al ma’ u seen beetik k’aase’, unaj yaan kex metro y medio u taamil lu’um.  
Tu baantail u k’aaxil Homúne’, leti’e’ tu’ux láayli’ yaan talamil ichil kajnáalo’ob yéetel u yuumil le mola’ayo’obo’, tumen “ya’abach ts’ono’ot ¡o’ob yaan, lu’um yaan te’elo’, wa tumen yaane’, chéen 5 sentiimetros u taamil, wa mix leti’ yaan ti’”, beey tu tsolaj aj xak’al xook Francisco Bautista Zúñiga, ti’ u kúuchil Centro de Investigaciones en Geografía Ambiental (CIGA) ti’alinta’an tumen Universidad Nacional Autónoma de México (UNAM).
Yéetel u meyajil “Evaluación de la Aptitud de Tierras para el Desarrollo de la Porcicultura a Escala Regional en Yucatán”, tu múul beetaj yéetel x xak’al xook Yameli Aguilar Duarte, tu xak’altajo’ob  tu’ux lu’umilo’ob, ti’ Yucatán, no’oja’an u je’ets’el u mola’ayilo’ob ti’al u tséenta’al k’éek’eno’ob, tu’ux ma’ u jach loobilta’al yóok’ol kaab, mix u toj óolal wíinik.  
 
 
Tu yilajo’obe’, u lu’umil noojole’ ma’alob u ti’al (Muna, Oxkutzcab, Santa Elena, Tekax, Ticul yéetel Tzucacab); leti’e’ tu’ux taam u lu’umil kex metro y medio, ba’ale’ kex beyo’, tu ya’alajo’obe’ k’a’anan u yu’ubal ti’ kaaj wa u k’áat ka ya’abak le mola’ayo’oba’ tu k’áaxo’ob.  
Wa lu’um jach jaay yanik ti’ ja’e’, séeba’an u k’uchul ba’ax k’askúuntiki’, je’el ba’axak meyaj ka beeta’ak; “ba’ale’ wa k tukultik yaan jump’éel u kúuchil u tséenta’al 50 mil k’éek’eno’ob, tu’ux ku jóok’sa’al kex 50 u tooneladasil ta’ sáansamale’, tu’ux wal ku láaj ts’o’okol ba’al. Ich ja’ yaan yáanal lu’um”.  
Ku ya’alike’, tak walkila’ ma’ yanak mix jump’éel ba’al yéetel le ku páajtal u meyajta’al le ta’ ku jóok’olo’, ts’o’okole’ kúuchilo’ob tu’ux ku tséenta’al k’éek’ene’ ku meyajo’ob ti’al u yantal bak’ ti’al u túuxtbil táanxel lu’umo’ob, ma’ ti’al u p’áatal wey lu’ume’, “bak’e’ ku biinsa’al ba’ale’ u ta’e’ wey ku p’áatal”.  
Yucatáne’, ku ya’alik, ka’ap’éel noj ba’al ku núup’ul yóok’lal le je’ela’: u kúuchilo’ob u tséenta’al k’éek’en táaj ya’ab u k’askúuntiko’ob lu’um yéetel k’áaxe’ ts’o’ok u p’áatal mina’an u muuk’, le beetik jach táaj k’a’abéet u kaxta’al le tu’ux láayli’ mu’uk’ano’ tu’ux ma’ séeba’an u k’uchul ba’al ti’ ja’i’, leti’e’ tu’ux piim yanik u yáalo’, kex metro y medioi’; ba’ale’ beyxan tu’ux ma’ jach ya’ab u k’áaxal ja’i’, mix xan tu’ux naats’ yanik ts’ono’oti’.  
Aj xak’al xooke’ tu ya’alaje’, unaj u kaxta’al tu’ux piim u yáal lu’um ti’al u beeta’al le meyajilo’ tumen je’el u yáantaj ti’al u máaytik ba’ax ku bin te’elo’, ti’al ma’ u k’uchul ba’al tak tu’ux yaan le ja’o’.  Le beetik, kex beyka’aj túumben u nu’ukulilo’ob mola’ayo’ob tu’ux ku tséenta’al k’éek’ene’, ku k’a’abéetchajal uláak’ ba’alob yóok’lal bix le lu’umo’. 
Xak'alutskíinsa'an tumen: Sasil Sánchez Chan"
10/08/2021,Efe,Sasil Sánchez Chan,Ciudad de México,"Beeta’ab xíimbalil líik’saj t’aan CDMX, máasewalo’ob k’áatik ka chíikbesa’ako’ob","Xíimbalil líik’saj t’aan beeta’ab le lunes máanika’, ti’al u k’áatiko’ob ka beeta’ak tu jaajil no’oja’an ba’al u ti’al kaaj, ma’ chéen beey táan u beeta’ali’. Tu lu’umil Yucatáne’, máax jo’olbesik Instituto Nacional de los Pueblos Indígenas, Domitilo Carballo, tu túxutaj t’aan ti’ kaaj ti’al u ya’alik meyaj táan u beeta’al yóok’lal Reforma Constitucionale’, ku kaxtik ka beeta’ak a’almaj t’aan tumen kaajo’ob.
 
 
Xak'alutskíinsa'an tumen: Sasil Sánchez Chan"
11/08/2021,Joana Maldonado,Sasil Sánchez Chan,"Cancún, Quintana Roo","U máasewal kaajilo’ob QRooe’, sajbe’entsil yaniko’ob tu táan Covid-19: Ecosur","U pak’be’en k’oja’anil Covid-19e’ ts’o’ok u jach táaj chíikbesik ma’ no’oja’an yanik máasewal kaaj tu táani’, je’el bix le máaxo’ob yaan tu noj kaajilo’ob Cancún yéetel Ciudad de México, tu’ux chikpaja’an yaan ya’abach máasewalo’ob ts’o’ok u pa’ak’al ti’ob yéetel ts’o’ok u kíimilo’ob yóok’lal le k’oja’anila’, beey úuchik u ya’alik u j xak’al xookil Departamento de Sociedad y Cultura del Colegio de la Frontera Sur, Jorge Enrique Horbath Corredor.
Úuchik u máan U K’iinil Máasewal Kaajo’ob le 9 ti’ agosto máaniko’, j xak’al xook, máax jo’olbesik C de Ecosur Chetumal ichil Departamento de Sociedad y Cultura, tu beetaj jump’éel meyaj tu’ux ku chíikpajale’, pak’be’en k’oja’ane’ ku p’atik ich sajbe’entsil u kuxtal máasewal kaajo’ob, tumen u ya’abil u xookil máax ti’ ts’o’ok u tsa’ayal le k’oja’ane’, ti’ ku yantal ich máasewalo’obi’.  
 
 
Tak le 2 ti’ agosto máaniko’, tu noj lu’umil Méxicoe’, xoka’an 27 mil 165 máasewal máako’ob ts’o’ok u pa’ak’al ti’ob k’oja’an ku tsa’ayal yóok’lal u biirusil Sars-CoV2, u 53.5 por siientoile’ xiib yéetel u 46.5 por siientoile’ ko’olel. Ti’ le je’elo’obo’, xoka’an 3 mil 937 u túul máak ts’o’ok u kíimilo’ob, tu’ux chíikpaj u 62.8 por siientoile’ xiib yéetel u yalabilo’, ko’olel.
64 u ja’abil u ya’abil máasewal máako’ob ts’o’ok u kíimilo’ob tu yóok’lal, yéetel u xookil máaxo’ob ku kíimilo’obe’ jeets’ael yóok’lal u 14.5 por siientoil, ka’alikil u xookil máax ma’ máasewal máake’ chéen 8.4 por siientoil.
Tak tu k’iinil 2 ti’ agostoe’, tu lu’umil Quintana Roo, ti’ u noj kaajil Cancúne’, ts’o’ok u kíimil 400 u túul máasewal máak. Péetlu’umo’ob tu’ux asab ya’ab máasewal máak ts’o’ok u pa’ak’al ti’ob le k’oja’anila’ Yucatán, tu’ux xoka’an cuatro mil 87 u túulal, ts’o’oke’ tu paache’ ti’ yaan Ciudad de México, tu’ux xoka’an tres mil 677 u túul máasewalo’obi’.
U yutsil ba’ale’, ku ya’alik Jorge Enrique Horbath, leti’e’ meyaj ts’o’ok u beeta’al ti’ le ts’ook lajun ja’abo’oba’, tumen máasewal kaajo’ob tu’ux mina’an u mola’ayilo’ob toj óolale’ ts’o’ok u káajal u ts’a’abali’, tumen ka’ache’ mina’an ti’ 49.85 por siientoili’, ba’ale’ walkila’ ts’o’ok u yéemel tak 15.4 por siientoil.
“Ikil ts’o’ok 30 ja’abo’ob káajak u kaxta’al u táakbesa’al ba’ax k’aaba’inta’an beey  ‘salud intercultural’, tumen u jala’achil le lu’uma’, káaj u ts’a’abal taak’in ti’al u yantal u kúuchilo’ob ts’ak yaj, ti’al máasewal kaaj, tu’ux ka chíimpolta’ak u miatsili’, ba’ale’ láayli’ yaan talamilo’obi’”, tu ya’alaj j xak’al xook. 
Kex beyo’ tu ya’alaj láayli’ ma’ táan u chúukpajal mola’ayo’ob tu’ux ka ts’aatáanta’ak máasewal kaaji’, ts’o’okole’ ya’ab tu’ux ku péech’óolta’alo’ob. “Le beetik jach k’aas táan u jats’ik pak’be’en k’oja’an ich máasewal kaajo’ob tumen ya’abach ti’ le je’elo’obo’ paachil yaniko’ob, ts’o’okole’ sajbe’entsil u ti’alo’ob, le beetik ya’abach meyaj unaj u beeta’al  yéetel mina’an mix ba’al ti’al k’iimbesbil”, tu ts’ook a’alaj. 
Xak'alutskíinsa'an tumen: Sasil Sánchez Chan"
11/08/2021,La Jornada Maya,Sasil Sánchez Chan,Ciudad de México,K k’aay ti’al k nojba’alkúunsik k kuxtal: Sara Curruchich,"Ti’al u k’a’ajsiko’ob U K’iinil Máasewal Kaajo’obe’, x kaqchikel k’aay Sara Curruchich tu ts’áaj k’ajóoltbil u k’aayil Pueblos, tu múul beetaj yéetel Lila Downs. U tuukilil úuchik u beetiko’obe’, leti’ u chíikbesiko’ob talamilo’ob láayli’ u máansik máasewal kaajo’ob, ts’o’okole’ le je’elo’ ku beetik u yantal péech’óolal yéetel u yantal sajbe’entsil ti’al u kuxtal kaajo’ob, tu ya’alaj x k’aay. 
 
 
Xak'alutskíinsa'an tumen: Sasil Sánchez Chan"
11/08/2021,La Jornada Maya,Sasil Sánchez Chan,"Mérida, Yucatán",U 67 por siientoil u kajnáalilo’ob Yucatáne’ ku chíimpoltik u maaya ch’i’ibalil: Indemaya,"Tu lu’umil Yucatáne’,  u 67 por siientoil kaajnáalo’obe’ ku chíipoltikubáaj beey máasewal, beey úuchik u ya’alik máax jo’olbesik Instituto para el Desarrollo de la Cultura Maya (Indemaya), Eric Villanueva Mukul, tu súutukil úuchik u chíimpolta’al u meyaj maaya wíiniko’ob.
Úuchik u máan U K’iinil Máasewal Kaajo’obe’, u jala’achil le péetlu’uma’ tu chíimpoltaj u meyaj 16 u túul máako’ob ts’o’ok u máansiko’ob ya’abach ja’abo’ob táan u péektsiltiko’ob yéetel táan u mu’uk’ankúunsiko’ob u kuxtal maaya kaaj te’e lu’uma’, beyxan ti’ uláak’ táanxel kaajo’ob.  
Villanueva Mukule’, tu k’ubaj chíimpolal ti’ Basila Tzec Uc, x k’am paal ti’ u kaajil Yaxachén, Oxkutzcab; beyxan ti’ Juan José Ramón Guzmán, u ministroil paax, máax beet u ts’íib paaxil U Noj K’aayil U Lu’umil México ich maaya t’aan, máax síij tu kaajil Jo’.
 
 
Beyxan, k’u’ub ti’ Addi María Ay Ché, ti’ u kaajil Chichimilá yéetel Engracia Chan Tut, ti’ u kaajil Tekit, tumen no’oja’an meyaj u yojelo’ob ti’ u janalilo’ob le lu’uma’; María Elisa Chavarrea Chim, ti’ u kaajil Chumayel, x maaya ts’íib; Rosa Elena Basto Collí, máax u yojel u chuy Xmanikte’, yéetel kaja’an tu kaajil Tekax.
Uláak’ máaxo’ob chíimpolta’abo’obe’: j ts’íib Miguel Ángel Cervantes Aguilar; j ts’íib k’ajla’ay Efrén Torres Rodríguez; j ka’ansaj jáarana Jesús Orlando Várguez Medina; u baatsil  Jaraneros Cámara Mejía; J meen, Federico Cabañas López; yéetel juntúul máax tsikbaltik u beel xíimbalil Gregorio Cabrera Perera, tuláakalo’obe’ ti’ síijo’ob tu kaajil Tekax.
Te’e súutuko’, j ts’a’ab chíimpolalo’ob xan ti’ u baatsil kajnáalo’ob yanchaj u bino’ob te’e naachilo’: Ariel Balam Díaz de Akil yéetel Héctor Daniel Chan May, máaxo’ob síijo’ob tu kaajil Oxkutzcab, ts’o’okole’ tu ja’abil 2015 tu ts’áajo’ob u kúuchil janal “Mi lindo Yucatán” yéetel “El Rincón Yucateco”,  tu noj kaajil San Francisco, California, Estados Unidos, tu’ux ku beeta’al janalo’ob suuk u jaanta’al tu péetlu’umil Yucatán.
Chíimpolta’ab Gilberto Cetina Cachón, síij tu kaajil Mérida, tumen tu ja’abil 2001 ka tu yáax ts’áaj, ichil múul meyaj yéetel u yuume’, ka’ap’éel kúuchilo’ob janal tu noj kaajil Los Ángeles, California, Estados Unidos, tu ka’ap’éelale’ “Chichén Itzá” u k’aaba’. 
Villanueva Mukule’ tu ya’alaje’ “Yucatáne’ jump’éel ti’ le péetlu’umo’ob tu’ux ya’abach ti’ u kajnáalo’obe’, óoli’ u 67 por siientoile’, ku chíimpoltikubáajo’ob beey máasewalo’ob, beey maayaob”. 
Ts’o’okole’, te’e lu’uma’, kex beyka’aj ba’al ts’o’ok u yúuchul yéetel maaya t’aane’ , léeyli’ kex u 25 por siientoil kajnáalo’ob t’anik máasewal t’aan.
Xak'alutskíinsa'an tumen: Sasil Sánchez Chan"
11/08/2021,Afp,Desconocido,"Damasco, Siria",Paalalo’ob tu lu’umil Siriae’ tu báaxtajo’ob ''U Oliimpikosil t’iinil najo’ob'',"U pu’ulul jáabalina, p’iitil áalkab, keetil áalkab naats’ ti’ le najo’obo’: náach ti’ tu’ux báaxta’ab u keetilo’ob Tokioe’, ya’abach paalo’ob báaxalnajo’ob ti’al u náajaltiko’ob u medaayail oro ti’ le asiatikóo noj lu’umo’, tu’ux much’a’ab máaxo’ob jóok’sa’ano’ob tu kaajalo’ob ti’al u beetiko’ob u keetilo’ob báaxal.
 
 
Edición: Ana Ordaz"
12/08/2021,La Jornada Maya,Sasil Sánchez Chan,Kaanpech,"Chéen ti' le winala', ts'o'ok waxaktúul máak kiinsa'an tu lu'umil Kaanpech","Chéen ti' winal yaniko'ona', Fiscalía General del Estado de Campeche (Fgecam), u p'atmaj ets'tal waxakp'éel xaak'al unaj u beetik ti'al u sáasilkunsik bix úuchik u kíinsa'al le jaytúul máako'ob xan tu méek'tankaajilo'ob Champotón, Candelaria yéetel Carmen. Ba'ale', tak walkila', mixba'al ojéela'an yóok'lal ba'ax úuchij, mixmáak macha'ak tumen, yéetel ichil máaxo'ob kíinsa'ane' ti' yáan juntúul u yuumil mola'ay, paalal yéetel tak juntúul x jo'olbesajil ko'olel yaan.
Ichil ba'ax a'alan tumen u jala'achil le lu'umo', Kaanpeche' leti'e' péetlu'um tu'ux u jach “p'íitil sajbe'entsil yaan”, ba'ale' jo'olpóopo'obe' ich ""u pixmajo'ob"" ba'ax táan u beetiko'ob ti'al u sáasilkunsa'al ba'ax úuchij, ts'o'okole' tak bejla'a' u tsikbalta'al te'e' kaajo'obo' ba'ax úuchij, ts'o'okole' kajnáalo'obe' ku tukultiko'ob sajbe'entsil le kaajo'ob je'elo'. 
 
 
Yáax xaak'ale' je'eb tu k'iinil 2 ti' agosto, úuchik u kaxta'al u kimen wíinkilal ka'atúul u ajmeyajilo'ob u beeta'al najo'ob, yóok'ol u bejil ku bin Champotón tak Escárcega, beyxan yanchaj uláak' jump'éel wíinkilal kaxta'ab ti' jump'éel yáam bej ti' u noj bejil Champotón-Carrillo Puerto, naats' ti' u kaajil Ulumal. Chika'an tu yóoxp'éel wíinkilalo'obe' yáax loobilta'ab ts'o'okole' j ts'o'ono'ob ti'al u ts'a'abal u ts'ook ti'obi'.
U k'iinil sábado 7 ti' agostoe', le k'iin beeta'ab U Wakp'éel Tsoolmeyajil Jala'ache', ojéelta'ab kíinsa'anb Jorge Ismael Hernández Hol, 23 u ja'abil, beyxan Luis Alejandro Rodríguez, 22 u ja'abil, tu ka'atúulal síijo'ob Guatemalai'. U yóoxtúul máax kíinsa'abe' Isaías Pérez, ts'o'oko'ole' Sofía Juliette González Á., juntúul x ch'úupal 13 u ja'abil máax síij tu kaajil “Estrella del Sur”.
Yanchaj uláak' juntúul x ch'úupal láayli' 13 u ja'abile' Cecilia U. G., máax loobilta'abij ts'o'oke' chéen ojéela'an jach sajbe'entsil yanil u kuxtal yéetel ti' oksa'an tu kúuchil ts'akyaj Candelariai'.
U ts'ook kiinsajil úuche', úuch ti' jump'éel k'áax p'aatal ichil ""La Beraca” yéetel u kaajil San Juan, tu baantail Chumpán, ti' u méek'tankaajil Carmen, tu'ux k'uch kiinsaj máako'ob ti'al u ts'áako'ob u ts'ook ti' Lea Juárez Valenzuela. Ka'atéen úuchik u ts'o'onol. Ukp'éel kiloometros náachil ti' u bejil ku bin tak Santa Rita, ts'o'oke' úuch xan tu k'iinil sábado 7, ba'ale' u wíinkilale' líik'sa'ab tak tu jo'oloj domingo 8i'.
Xak'alutskíinsa'an tumen: Sasil Sánchez Chan"
12/08/2021,Miguel Améndola,Sasil Sánchez Chan,"Tulum, Quintana Roo",Éejidatario’obe’ tu tokajo’ob u yúuchben kaajil Cobá; tu cha’ajo’ob u máan máak x ma’ bo’olili’,"Kex tumen k’a’ayta’ab u k’a’alal jayp’éel k’iino’ob u yúuchben kaajil Cobá tumen Instituto Nacional de Antropología e Historia (INAH), éejidatario’obe’ tu ka’a je’ek’abtoj joolnaj le miércoles máanika’, ts’o’okole’ tu cha’ajo’ob u máan, x ma’ bo’olili’, aj xíinximbal máako’ob ti’ u lu’umil México, beyxan ti’ táanxel kaajil máako’ob. 
Le je’elo’, tu beetajo’ob tumen beey úuchik u mokt’anta’al tumen le éejidoo’, tumen tu ch’a’ajo’ob u t’aanile’ yaan bin u tokiko’ob u nooyil meyaj le kúuchilo’, tu yáak’abil le martes máanika’. 
Beey túuno’, ti’al miércolese’, ka tu chukaj láas 9 ja’atskab k’iine’, éejidatario’obe’ tu je’ek’abtajo’ob u joolnajil le kúuchilo’, ka tu cha’ajo’ob u máan aj xíinximbal máako’ob; tu beetajo’ob ba’ax jets’a’an ti’al u kaláanta’al u toj óolal máak, je’el bix u p’i’isil u chokwil u wíinkilalo’obi’, u ts’a’abal jeel áantikbakterial, u yila’al ma’ u múuch’ul máak yéetel u ts’áak u pix chi’ob. 
 
 
Fausto May Cen, máax jo’olbesik u múuch’il éejidatario’obe’, tu ya’alaje’ le 133 u túul éejidatario’obo’ ma’ táan u k’exik u tuukulo’ob yéetel ba’ax táan u beetiko’ob walkila’, tak kéen béeyak u beeta’al mokt’aan ichil u jo’olpóopilo’ob u lu’umil México, tumen leti’obe’ ts’o’okili’ u yáax k’áatiko’ob ka yanak u taak’in u náajalto’ob kéen u bo’ot máak u yokol u xíimbalt le úuchben kaajo’.
“Ma’ táan k jáawsik mokt’aan je’ets’ ichil áasambleai’: x ma’ bo’olik kéen cha’abak u yokol aj xíinximbal máak te’e úuchben kaajo’ tak kéen béeyak u yantal mokt’aan ichil leti’ob yéetel le mola’ayo’. To’one’ je’el k óotik tsikbale’. Ma’ táan k p’atik ich sajbe’entsil u toj óol máaxo’ob ku kóojolo’ob xíimbali’, tuláakal ba’al meyajta’an tu beel”, tu ya’alaj.
Tu ya’alaj xane’, líik’saj t’aan ku beetiko’obe’ beey kéen u beeto’oba’, ich jets’ óolal, ts’o’okole’ táan u páa’tiko’ob ka béeyak u yúuchul tsikbal yéetel jo’olpóopo’ob.
Ka’alikile’, Margarito Molina, u meyajnáalil INAH te’e péetlu’umilo’, tu ya’alaje’ yaan u kaxtik u múuch’ikubáaj tsikbal yéetel éejidatario’ob, ti’al beyo’ u jets’iko’ob bix yaniko’ob tu táan le ba’ax táan u yúuchula’, ba’ale’ tak le miércoles máanika’, ma’ beetak múuch’tambali’.  
INAHe’ tu ts’áaj ojéeltbil le martesa’, ma’ béeyak u beeta’ali’ tumen “táan u kaxta’al ma’ u yantal sajbe’entsil ti’al mix máak, yéetel tumen táan u ts’aatáanta’al u kaláanta’al u toj óolal kaaj ti’ u pak’be’en k’oja’anil Covid-19i’”, le beetik yaan u ka’a k’a’alal u yúuchben kaajil Cobá.  
Tu ya’alaje’, leti’e’ jo’oljeak miércoles 11 ti’ agosto kéen k’a’alak ti’ kaaj, yéetel yaan u ka’a je’ebel tak kéen ka’a k’a’ayta’ak. Ts’o’ok u yáax k’a’alal ka’ach, le 30 ti’ julio máaniko’, yéetel yaan u je’ebel ka’ach le 4 ti’ agosto máanika’, úuchik u tsa’ayal Covid-19 ti’ juntúul u aj meyajnáalil le kúuchilo’. 
Xak'alutskíinsa'an tumen: Sasil Sánchez Chan"
12/08/2021,La Jornada Maya,Sasil Sánchez Chan,"Mérida, Yucatán",Amnistía Internacionale’ ku k’áatik ka ts’a’abak u si’ipil máaxo’ob kíins José Eduardoi’,"Mola’aye’ táan xan u beetik páayt’aan ti’al u sáasilkúunsa’al ba’ax úuch ti’ José Eduardoi’, táankelem xi’ipal síij tu péetlu’umil Veracruz, ba’ale’ loobilta’ab, kíinsa’ab, yéetel beeta’ab u yóol tumen u aj kaanan kaajilo’ob Jo’. “K páayt’antik u jala’achil u lu’umil Jo’ yéetel Fiscalía General del Estado de Yucatán ti’al u ts’a’abal u kuuch u yuumilo’ob beet loobilaj, beyxan ti’al kaxta’al u je’ets’el u yóol u láak’o’ob José Eduardo R., ti’al ma’ u p’áatal jáalk’abil máaxo’ob beetej”, beey tu ya’alaj mola’ay ti’ reedes sosiaales.
 
 
Xak'alutskíinsa'an tumen: Sasil Sánchez Chan"
12/08/2021,Afp,Sasil Sánchez Chan,"Eubea, Grecia",Táan u bin u tu’upul k’áak’ jóop tu griegail petenil Eubeai’,"Táan u meyaj kex 900 u túul griegoil j tup k’áak’o’ob, yéetel uláak’ ti’ táanxel kaajo’obi’, ti’al “u bin u tu’upul k’áak’ joopol, kex jujump’íitil” ti’ peten p’aatal ichil europail lu’umil, tumen ts’o’ok bolonp’éel k’iin káajak u yelel. Walkila’, sajbe’entsil yanik u k’uchul tak tu petenil Peloponesoi’.
 
 
Xak'alutskíinsa'an tumen: Sasil Sánchez Chan"
13/08/2021,Miguel Améndola,Sasil Sánchez Chan,"Tulum, Quintana Roo",U maaya kaajilo’ob QRooe’ tu ts’áajo’ob áamparo tu táan u a’almajt’aanil ba’alche’ob,"U maaya kaajilo’ob Quintana Rooe’ táan u páa’tiko’ob ka utsik k’a’amak ti’ob jump’éel áamparo tu ts’áajo’ob tu táan U A’almajt’aanil U Kaláanta’al yéetel U Yila’al U Yutsil Kuxtal Ba’alche’ob, tumen ma’ u k’áato’ob ka p’áatak ma’ u yutstal u beetiko’ob ba’ax úuch suuka’ak u beetiko’ob.  
Yóok’lal le je’elo’, Marco Antonio Náhuat Dzib, máax beetik u déelegadoil u kaajil Chanchen Palmar, tu méek’tankaajil Tulume’, tu ya’alaj táan u páayt’antiko’ob máaxo’ob ku líik’sik u t’aano’ob yóok’lal u páajtalil maaya kaaje’ ti’al ka táakmuk’ta’ako’ob.
Tu ya’alaje’, jayp’éel u kaajilo’ob Felipe Carrillo Puerto, Tulum yéetel José María Morelose’ tu ts’áajo’ob áamparo tu táan Juzgado Primero de Distrito ti’al u páajtal u beetiko’ob cha’ano’ob je’el bix u ba’atel t’eel yéetel kóorridáa.
 
 
“Kin tukultik ma’ patal ba’ax táan u beeta’ali’, tumen táan u luk’sa’al u páajtalil u beeta’al ba’ax úuch káajak u beeta’al”, tu ya’alaj, ts’o’okole’ kéen u beeta’ab ba’alo’ob beyo’, ku chan yantal taak’in u náajalto’ob kéen u beeto’ob cha’an, kex juntéen ichil jump’éel ja’ab.
Tu winalil noviembre ti’ u ja’abil 2019e’ j ts’a’ab k’ajóoltbil U A’almajt’aanil U Kaláanta’al yéetel U Yila’al U Yutsil Kuxtal Ba’alche’ob. Yéetele’ je’ets’ u yantal u ch’éenel u beeta’al kóorridáa yéetel u ba’atel t’eel, je’el bix xan uláak’ ba’alo’ob tu’ux suuk u k’a’abéetkunsa’al ba’alche’ob. A’almajt’aane’ káaj u meyaj tu beel tu yáax k’iinil enero ti’ u ja’abil 2020.  
Ba’ale’, úuchik u p’áatal mina’an mix jump’éel cha’an le ja’ab máaniko’, ma’ yanchaj u k’a’abéetkunsa’al le a’almajt’aano’.
Beey túuno’, máajistrados yéetel jueeses tu jets’ajo’obe’, a’almajt’aan bine’ ma’ kúulpach yanik ti’ maitsili’, mix ti’ ba’ax k’a’anan ti’ kaaj, tumen je’el ba’axak “kuxa’an ba’alche’ile’” ku yu’ubik ba’al ts’o’okole’, ma’ táan u páajtal u p’áatal ma’ u kaláanta’al tumen le Noj lu’umo’, tumen sajbe’entsil yaniko’ob. 
Ba’ale’, ya’abach kaajo’obe’ táan u k’áatiko’ob ka tse’elek a’almajt’aan, wa ka ts’a’abak áamparoo ti’ob, ti’al beyo’ u páajtal u beetik u cha’ano’ob je’el bix suuka’ane’. 
Xak'alutskíinsa'an tumen: Sasil Sánchez Chan"
13/08/2021,Jairo Magaña,Sasil Sánchez Chan,Kaanpech,Semarnate’ béeychaj u beetik mokt’aan yéetel menonita kaaj ti’al u ch’éenel u k’askúunsta’al Selva Maya,"Úuchik u beeta’al jejeláas takpoolo’ob tu’ux yaan k’áax, je’el bix Hopelchén yéetel Calakmul, u mola’ayil Secretaría del Medio Ambiente y Recursos Naturales (Semarnat), tu páayt’antaj menonita kaajo’ob yaan te’e péetlu’umo’, ti’al u páajtal u tsikbal yéetelo’o beyxan ti’al u beeta’al mokt’aan tu’ux ka béeyak u chan ch’éensa’al u k’askúunta’al k’áax yaan te’e lu’umo’, úuchik xan u yila’ale’, ts’o’ok u jelpajal ba’ax ti’al ku k’a’abéetkunsa’al lu’um, tumen walkila’ ts’o’ok u p’áatal chéen ti’al u seen beeta’al paak’áal yéetel ti’al u beeta’al chúuk, ichil uláak’ ba’alo’ob.
Te’e mokt’aan beeta’abo’, táakpaj Agustín Ávila Romero, máax jo’olbesik u meyajil u kúuchil Centro de Educación y Capacitación para el Desarrollo Sustentable (Cecadesu); Alberto Escamilla Nava, máax jo’olbesik Promotoría de Desarrollo Forestal de la Comisión Nacional Forestal (Conafor); Jazmín Santineli, máax jo’olbesik Cooperación Internacional de la Agencia de Seguridad, Energía y Ambiente (ASEA), Francisco Zebadúa, máax jo’olbesik Comisión Nacional del Agua (Conagua) te’e kaajo’; César Romero, máax chíikbesik Semarnat te’e péetlu’umo’; Carmen Senda Acosta, máax chíikbesik Procuraduría Federal de Protección al Ambiente (Profepa) te’e baantao’; Katia Meave Ferniza, máax beetik u delegadail Programas Federales, yéetel máaxo’ob chíikbesik u jejeláasil menonita múuch’ilo’ob. 
 
 
Ichil ba’ax mokt’anta’abe’, ti’ yaan u yantal u je’elsa’al je’el ba’axak meyajil ku beetik menonitaob tu’ux ku yantal u k’askúunta’al k’áax te’e baantao’, le beetike’, yaan u yantal u táakpajal xan u yóoxjaats meyajil jala’ach ti’al u jeel p’a’atal tu beel le k’áaxo’ yéetel le lu’umo’, yaan xan u ts’a’abal jump’éel u kúuchil ti’al ka béeyak u yúuchul tsikbal mantats’, yóok’lal ba’ax yaan u yil yéetel u jóok’ol u yutsil ba’al ti’ ba’ax ku meyajta’al, tumen u tuukulile’ ka kaxta’ak ba’alo’ob ma’ táan u jach loobiltik yóok’ol kaab kéen jo’op’ok u beeta’al.  
Beyxan yaan u k’uchul u súutukil u yila’al ba’ax yaan u yil yéetel ju’uno’ob, ti’al u séebkunsa’al ba’ax najmal u yila’al tu mola’ayil Semarnat, ti’al u je’ets’el ba’ax meyajil táan u beeta’al te’e lu’umo’, ti’al u yila’al máax ti’alintik le lu’umo’, ti’al u je’ets’el u k’áax maaya kaaj, ba’ale’ beyxan ti’al u tsola’al u nu’ukil u ko’onol yéetel u ma’anal lu’um tumen menonita kaajo’ob; je’el bix xan ti’al u ts’aatáanta’al takpool yaan tak walkila’, yóok’ol menonitaob, beyxan ti’al u yila’al u yutskíinsa’al yéetel u chan ch’éensa’al u loobilta’al yóok’ol kaab.   
Yéetel le yáax múuch’tambala’, k’a’aytabe’ yaan u yantal uláak’ jump’éel tu yáax k’iinil septiembre, tu kaajil Hopelchén, tumen wa k’a’abéetchaje’, u xíimbalta’al le k’áaxo’obo’ yéetel u chíikbesa’al tu beel ba’ax le táan u ya’alalo’, tumen beyo’, menonita kaaje’ ma táan u yu’ubik wa chéen taak u beeta’al k’aas ti’ob, tumen u jaajile’ táan u kaxta’al ka yanak tsikbal ti’al múul meyaj.
Xak'alutskíinsa'an tumen: Sasil Sánchez Chan"
13/08/2021,Juan Manuel Contreras,Sasil Sánchez Chan,"Mérida, Yucatán",Weech,"Ichil u k’áaxilo’ob Yucatáne’ kaja’an juntúul chan ba’alche’, piim u sóol u paach, ts’o’okole’ u bak’ele’, jach táaj ki’ u jaanta’al tumen maaya kaajo’ob: weech. Kex tumen ma’ táaka’an ichil le ba’alche’ob sajbe’entsil yanik u ch’éejelo’obe’, táan u bin u talamtal u yila’al, tumen séeba’an u máan chukbil.  
Láalaj 13 ti’ agosto ku máan U K’iinil Weech. Jets’a’ab le k’iina’ ti’al u ts’a’abal k’ajóoltbil u k’a’ananil le ba’ache’a’ yóok’lal bix u wíinkilal, le beetik unaj u kaláanta’al. U sientiifikoil k’aaba’e’, Dasypus novemcinctus, ts’o’okole’ u ch’i’ibale’ ti’ yaan ichil u baatsil Dasypodidae.  
 
 
U poole’ chichan, beyxan u xikino’ob; ts’o’okole’ kóom u yooko’ob. Suuk u jaantik síinik yéetel k’amas, beyxan mejen úuricho’ob yaan ich k’áax.  Kex tumen suuk u yila’al te’e lu’uma’, ma’ wey siijili’, tumen je’el u yila’al tak ti’ uláak’ u péetlu’umilo’ob Méxicoi’, u ya’abile’, tu’ux chokoj u yooxol. 
Kex ma’ ya’ab u bak’eli’, ki’ u jaanta’al. Le beetik ku máan chukbil. U sóole’ ku tsa’ajal tu’ux ma’ ts’u’uyi’, ti’al u beeta’al beey chíicharrone’. 
Xak'alutskíinsa'an tumen: Sasil Sánchez Chan"
13/08/2021,La Jornada Maya,Sasil Sánchez Chan,Ciudad de México,Ts’o’ok 500 ja’abo’ob: láayli’ kuxa’an kaaj,"Rulo Zetaca
U múuch’il k’áak’nabil máako’ob táaka’an ichil Ejército Zapatista de Liberación Nacional (EZLN), k’aaba’inta’an Escuadrón 421, jóok’ u biinbal Europa le 3 ti’ mayo máaniko’, ichil u cheemil La Montaña, ti’al u béeytal u much’ikubáaj yéetel uláak’ máasewal kaajo’ob, múuch’o’ob yéetel kaajo’ob yano’ob te’elo’. Bejla’a túune’, ikil táan u náakal 500 ja’abo’ob jach mu’uk’anchajak kaajo’obe’, u muuk’il ba’ax ku beetiko’obe’ ku yawatik ¡Ma’ péets’óolta’abo’oni’!
 
Xak'alutskíinsa'an tumen: Sasil Sánchez Chan"
16/08/2021,Cecilia Abreu,Sasil Sánchez Chan,"Mérida, Yucatán",U tuukulil yóok’lal bix unaj u kuxtal juntúul xiibe’ ku beetik u p’áatal ich sajbe’entsil u yóolo’ob mantats’,"Tu ja’abil 2020e’ yanchaj 184 u tuul xiib tu kíinsubáaj, tu lu’umil Yucatán. Ko’olele’ 59 yanchajij. Le je’ela’ ku taal u chíikbese’, xiibe’ ka’anal yanik u beetik ba’al beya’ tumen 75.72 por siientoil asab ya’ab tu beetik wa ku ke’etel yéetel ko’olel; wa ku tukulta’al bix u yóol xiibe’, ku beetik u k’alikubáaj ichil u tuukul, ts’o’okole’ le je’elo’ jump’éel ba’al beetik u yúuchul. 
Antoine Reynaud Carreño, juntúul psikologóo yéetel u j ka’ansajil Intervención de Violencia, ku ya’alike’ u yóol xiib suuk u yila’ale’ leti’e’ “kéen u k’al ba’ax ku yu’ubik, tumen ma’ u yojel ba’ax unaj u beetik yéetel ba’ax ku yu’ubik, tumen beey suuka’an u yila’al xiib”; tumen ti’al u ye’esik “xiibe’” ma’ unaj  u ye’esik wa yaan ba’ax péeksik u yóol, óoli’ beey ma’ táan u páajtal u lúubul u muuk’ mix jun súutuk.  
 
 
U yúuchul ba’al beya’, ma’ táan u ts’áak u páajtalil u k’áata’al áantaj kéen u k’a’abéetkunso’ob, tumen “u ye’esik ba’ax ku yu’ubike’ jump’éel ba’al ta’akan, ma’ táan u tsikbalta’al ba’al yóok’lal”; ba’ale’, ti’al u káajal u k’éxel le je’ela’, unaj u tsikbaltiko’ob ba’ax ku yúuchul ti’ob, ma’ u p’áatalo’ob yéetel.
Ku ya’alike’, wa ka múuch’uk máak ti’al u ts’áak áantaje’, je’el u beetik utse’, tumen k’a’abéet máax naats’ yanik ti’, ti’al u páajtal u tsikbal yéetel: éetajil, láak’o’ob, psikologiikáa wa psikiaatrikail áantaj; tumen u p’áatal ich mukulil máake’ ku beetik u náak’al ti’, ts’o’okole’ ku jach lúubsik u yóol tak kéen lúubuk máak ti’ ba’ax ma’ unaj u beetiki’.  
“K ilike’, tuláakal ba’ax nuup’ul yéetel u ye’esik máak u xiibil”, tu ya’alaj.
Ti’al u páajtal u ch’éenel u xookil jaytúul xiib ku kíinsikubáaje’, unaj u kanik u k’áatiko’ob áantaj kéen u yu’ubo’ob ma’ táan u tsa’ayalo’ob yéetel ba’ax ku yúuchul ti’ob, tumen le je’elo’, je’el u beetik u k’éexel ba’al, ti’al “ma’ u páa’tiko’ob u jach k’astal ba’al ti’al u k’áatiko’ob áantaj”. 
Beyxan, tu tsikbaltaje’ yaan u múuch’il xiibo’ob táan xan u xíimbalo’ob tu táan tuláakal ba’ax jeets’el unaj u beetiko’ob ti’ u kuxtalo’ob mantats’, tu’ux ku tsikbalta’al bix u yúuchul le loobilajo’, machiismóo yéetel tuláakal ba’ax unaj u beetiko’ob ti’al u kaláantik u wíinkilalo’ob yéetel u tuukulo’ob.  
Beey túuno’, kéen múuch’uk máak u tiskbalto’ob ba’al beya’, ku chíikpajal uláak’ ba’ax ku yutstsal u beeta’al ti’al u kaxta’al ka xu’uluk loobilaj ku yantal ichil núupo’on, tumen tuukulo’ob jets’a’an yóok’ol bix unaj u beetik ba’al juntúul xiibe’, leti’ ba’ax beetik ka u yóoto’ob ka jach yanak u muuk’o’ob yóok’ol máax u núup.   
U yóol xiibe’, ku ya’alik, ku k’a’abéetkunsik u jets’ik ba’al je’el bix bajux taak’in ku xu’upul, beyka’aj ba’al ku beeta’al, bix unaj u tuukul máak yéetel tak ba’ax unaj u yu’ubik; le beetike’, ba’ax úuch yéetel pak’be’en k’oja’ane’ tu beetaj u talamchajal ba’al, tumen ya’abach máak ti’ tse’el meyaj. Mix máak e’esik ti’ob bix unaj u beetiko’ob ba’al, ku chi’ichnaktalo’ob le beetik ku káajal u loobiltiko’ob uláak’ máak.
Xak'alutskíinsa'an tumen: Sasil Sánchez Chan"
16/08/2021,Miguel Améndola,Sasil Sánchez Chan,"Tulum, Quintana Roo","Éejidatario’obe’ tu jáalk’abto’ob u yúuchben kaajil Cobá, tu sutajo’ob tu k’ab INAH","Le sábado 14 ti’ agosto máaniko’, tu jo’oloj kamp’éel k’iino’ob káajak u líik’sik u t’aano’obe’, béeychaj u tsikbal féederal jo’olpóopo’ob yéetel u éejidatarioilo’ob u kaajil Cobá, ti’al beyo’ u su’utul tuka’atéen u le úuchben kaajo’. 
Tu yáak’abil viernes máaniko’, éejidatario’obe’ kulajo’ob tsikbal yéetel Fondo Nacional de Fomento al Turismo (Fonatur), tu’ux táakpaj xan Instituto Nacional de Antropología e Historia (INAH), le beetik le sábado máanika’, suta’abij.
Margarito Molina Rendón, máax beetik u delegadoil INAH tu péetlu’umil Quintana Roo, tu ts’áaj k’ajóoltbile’, úuchik u yúuchul le tsikbalo’, su’ut tu k’ab INAH le úuchben kaajo’, yéetel yaan u káajal tuka’atéen u bo’otik máak u yokoli’, je’el bix suuka’ane’. 
 
 
Lilia González Moreno, máax ku meyaj beey u éenlaseil Tren Maya, ichil u Xóot’il 6, leti’e’ máax jo’olbes u jaats máax yéetel kun yantal le mokt’aano’, tu ya’alaj ba’ax jets’a’abe’ jéets’ tu k’iinikl 13 ti’ agosto, tu’ux a’albe’ yaan u táanilkúunsa’al u ma’alobkúunsa’al u kúuchil u p’a’atal kiis buuts’o’ob te’e úuchben kaajo’, beyxan u ma’alobkúunsa’al u bejil u jáal áak’alil Cobá, yéetel u bejil u k’uchul máak tak te’e ts’ono’oto’obo’, tu’ux unaj u ts’a’abal xan u beel u bin máak yéetel t’íichnak balak’ ook, je’el bix xan u beeta’al u kúuchil u xíimbalta’al Ejido Ruinas de Cobá.“Tu jo’oloj ka’ap’éel k’iin káajak tsikbal tu yáak’abil viernese’, u múuch’il éejidatario’obe’ ma’ ki’imakchaj u yóolo’ob yéetel yáax ba’ax a’alabij, le beetik tu ka’a tokajo’ob u kúuchil meyaj INAH te’e úuchben kaajo’, le beetike’ yanchaj u ka’a yantal tsikbal yéetelo’ob”, beey tu ya’alaj u meyajnáalil Fonatur. “Úuchik u yantal tsikbal ich jets’ óolale’, páatchaj k u’uyik ba’ax ku k’áatik éejidoo’, le beetik t jets’aj ba’alob je’el u yáantaj ti’al k kaxtik ka sa’atal le talamilo’oba’”.  
Fausto May Cen, máax jo’olbesik u múuch’il u éejidatarioilo’ob Cobá, tu tsolaj yaan u mokts’íibta’al ju’un le kéen beeta’ak tuláakal ba’ax ts’o’ok u je’ets’el tak walkila’.
Ichil uláak’ ba’ax unaj u beeta’ale’, leti’e’ u xak’alta’al bix yanik u ju’unil le 268 u p’éel ektaareas múul ti’alinta’an tumeno’obo’. May Cene’ tu ya’alaje’ táan u páa’ta’al ka káajak u beeta’al u tsikbalil meyaj kun beetbile’, ichil 15 días jach u xanil.
Xak'alutskíinsa'an tumen: Sasil Sánchez Chan"
16/08/2021,La Jornada Maya,Sasil Sánchez Chan,Kaanpech,K’íimbesa’ab 456 ja’abo’ob k’uchuk Cristo Negro,"Úuchik u yéensa’al ki’ilich saantóo yaan tu najil k’uj San Románe’, kaaje’ tu káajsaj u k’iimbesajil Cristo Negro de San Román, ti’al u k’iimbesa’al uláak’ jump’éel ja’ab k’uchuk tu jáal ja’ilo’ob Kaanpech; chíimpolta’an beey u yuumil k’áak’náab yéetel u aj kananil u chuk kayilo’ob le lu’umilo’. Ba’ale’ cha’an je’el bix suuk u beeta’al ka’ache’, ma’ táan u beeta’al yóok’lal pak’be’en k’oja’an, ts’o’okole’ Diócesise’ ku ya’alike’ ma’alob u yúuchul ba’al beyo’, tumen leti’e’ cha’an ma’ unaj u beeta’al tumen ma’ no’ojantako’ob ti’al máaxo’ob oksaj óoltik najil k’uj.
 
 
Xak'alutskíinsa'an tumen: Sasil Sánchez Chan"
16/08/2021,Afp,Sasil Sánchez Chan,"Puerto Príncipe, Haití",Maanal mil 200 u túul máak ts’o’ok u kíimil úuchik u tíitikubáaj lu’um Haití,"Kex mil 297 u túul máak kíim tumen tíitpaj lu’um te’e petenilo’, beey j ts’a’ab k’ajóoltbil le domingo máanika’ tumen u mola’ayil kanan kaaj, úuchik u ka’a k’a’aytik beyka’aj loobilaj ucha’ani’, ts’o’okole’ óoli’ ka’ap’éelchaj u xookil máax kimen ti’ le beyka’aj yáax a’alabo’. U chichil úuchik u péek lu’ume’, p’i’is beey 7.2 yéetel úuch tu k’iinil sábado 8 ooráas 29 minuutos (12 ooráas 29 GMT), tu náachil 160 km ti’ u noj kaajil Puerto Príncipe, beey a’alabik tumen u séerbisioil geológico Estados Unidos (USGS).
 
 
Xak'alutskíinsa'an tumen: Sasil Sánchez Chan"
17/08/2021,Rosario Ruiz Canduriz,Sasil Sánchez Chan,"Playa del Carmen, Quintana Roo","U noj bejil Quinta Avenidae’, u puksi’ik’al u náajal taak’in Playa del Carmen","Tu noj bejil k’ajóolta’an beey Quinta Avenida, tu méek’tankaajil Playa de Carmene’, suuk u máan xíimbalil máako’ob, le beetike’ k’a’anan ti’al u páajtal u suut taak’in te’elo’. U kúuchil meyaj Cámara Nacional de la Industria de Restaurantes y Alimentos Condimentados (Canirac) tu ya’alaje’ noj ba’al ku taasik ti’al u mola’ayilo’ob konik janalo’ob, tumen ikil u béeytal u xíimbal máak te’e noj bejo’, ku páajtal u je’elel máak ti’al u jaantik u jejeláasil ba’alo’ob ku ko’onol te’elo’.  
 
 Xak'alutskíinsa'an tumen: Sasil Sánchez Chan"
17/08/2021,Abraham Bote Tun,Sasil Sánchez Chan,"Mérida, Yucatán","U puuenteil u k’áatal máak tu jáalpachbejil Jo’e’ “ma’ beeta’al ti’al u xíimbalata’ali’”, ku táanilkúunsa’al kiis buuts’o’ob","U puuenteil u k’atik máak beje’ ku páajtal u yila’al ti’ jayp’éel tu’ux ti’ u jáalpachbejil u noj kaajil Jo’, ma’ beeta’an ti’al u máan máak xíimbali’ tumen ku táanilkúunsik kiis buuts’o’ob, beyxan ku beetik u chowaktal u beel máak, yéetel ku asab talamkúunsik ba’al ti’al jun jaats máako’ob je’el bix: ch’ija’an máako’ob yéetel máaxo’ob yaan ti’ díiskapasiidad, beey tu ya’alaj Freddy Moo Mendoza, máax chíikbesik Liga Peatonal ti’ noojol-lak’in.
Tu ya’alaje’, k’a’anan u beeta’al meyajo’ob ti’al u yéensik u chichil u bin le kiis buuts’o’obo’, beyxan ka nonojchajak u kuuch máax ku píitmáansik le beyka’aj chich jeets’el u páajtal bin máak, yéetel u no’ojankúunsa’al u beel máaxo’ob ku xíimbal, ti’al u chíimpolta’al u páajtalilo’ob.
Tu ya’alaje’, u kaajil Jo’e’ sajbe’entsil ti’al máaxo’ob xíimbalil u máano’ob, ts’o’okole’ asab talam ti’al máax yaan díiskapasidad ti’, tumen yaan tu’ux ku xóot’ol bej ti’al u máano’ob, ichil uláak’ ba’alo’ob.
 
 
Ichil ba’ax chíibesa’ab tu xaak’alil “Informe de peatones y ciclistas fallecidos en México”, beeta’ab tumen u múuch’ilo’ob Reacciona por la vida, Juntos por una movilidad segura y Céntrico, tu ja’abil 2019e’, yanchaj te’e péetlu’uma’ 51 u túul xíimbal máak ya’ach’ij, ti’ le je’elo’obo’ 14e’ úuch tu kaajil Jo’.  
Te’e xak’alo’ chíikpaj xane’, u jáalpachbeji Jo’e’, leti’e’ ko’op’éel noj bej tu’ux asab ya’ab máak ku kíimil, ichil tuláakal u noj lu’umil México, tumen tu ja’abil 2019e’, 12 u túul máak kíimi’; u ya’abile’ xíimbal máako’ob yéetel máaxo’ob nat’ik t’íinchak balak’ ook. 
Tu winalil marzo máaniko’, u jala’achil Yucatán Mauricio Vila Dosal yéetel u jo’olpóopil Jo’, Renán Barrera Concha, tu káajso’ob u beetik nu’ukbesaj táaka’an ichil Programa Conjunto de Mejora a la Movilidad y la Infraestructura Vial ti’al “u kaláanta’al kaaj, ts’o’okole’ ti’al u páajtal u k’a’abéetkunsa’al tumen je’el máaxak ka yanak u k’áatal te’e noj bejo’, ti’al ma’ u yantal sajbe’entsil u ti’alo’ob”, beey úuchik u tsola’alo’. 
Puuentes ti’al u k’áatal máake’, ku ya’alik Moo Mendozae’, sajbe’entsil ti’al kaaj, tumen ku yóoxp’éelkunsiko’ob wa ku kamp’éelkunsiko’ob le beyka’aj náachil ku yantal u bin máak ti’al u k’áatalo’ob te’e bejo’. “Noj kaaje’ unaj beeta’al ti’al tuláakal máak, tu’ux ka béeyak u máan je’el máaxake’, ba’ale’ tu kúulpachile’, sáansamal u bin u talamtal u xíimbal máak ich kaaj”, tu ya’alaj.
Xak'alutskíinsa'an tumen: Sasil Sánchez Chan"
17/08/2021,Jairo Magaña,Sasil Sánchez Chan,Kaanpech,U beeta’al noj bejo’ob ti’al u xíimbal máak tu k’íiwikil Kaanpeche’ láayli’ u páajtal uya’abkunsa’ale’,"U noj bejil xíinximbalil yaan yóok’ol u bejil 59 ti’ u K’íiwikil u noj kaajik Kaanpeche’, u ye’esajil u ma’alobkúunsa’al ba’al ti’al kaaj, je’el bix u k’a’alal bej ti’al u yutsil yantal aj koonolo’ob, kajnáalo’ob yéetel xíinximbal máako’ob, beey tu ya’alaj Carlos Ernesto Rosado Ruelas, máax tu beetaj u jo’olpóopil Kaanpech, yéetel máax péektsiltik Peatonalización ma’ ts’o’oksa’aki’, mix táan u yilik u k’iinil u ts’o’okol. 
Tu k’a’ajsaje’, walkil bolonp’éel wa lajun ja’abe’, ma’ béeychaj u beeta’ali’ tumen yanchaj jaytúul aj koonolo’ob yéetel kajnáalo’ob máaxo’ob ts’áak majáantbil ba’ax u ti’alo’ob ti’ máaxo’ob k’amik aj xíinximbalo’ob, je’el bix u ko’onol janal yéetel ba’al ti’al uk’bile’, tumen ku bo’ota’al tak yóok’ol 40 mil pesos ichil jump’éel winal.  
”Walkila’, u páajtal u xíimbal máak te’e kaajo’ jump’éel ti’ u jach no’ojanul ba’alo’ob yaan ti’ le kaajo’, ts’o’okole’ ku páajtal in wa’alike’, jump’éel ti’ le ba’axo’ob beetik u nonojchajal náajal yaan te’e kaaja’, tak yóok’ol Plaza comercial Galerías, tumen sáansamal yaan máaki’, sáansamal u yantal máax ku yuk’uli’ wa ku yuk’ik wa ba’axi’”, tu ya’alaj.
 
 
Ka’aj yáax k’a’ayta’ab u tuukul meyajil tu táan u kajnáalilo’ob u bejil 59e’, ma’ jach uts úuchik u k’a’amali’, tumen leti’obe’ tu tukultajo’obe’ ma’ táan u páajtal u je’elelo’ob tu táan u yotocho’obi’, saajko’ob ti’ u seen juum ba’al; ts’o’okole’ aj koonolo’obe’ tu ya’alajo’obe’ ma’ u k’áato’ob tumen yaan u yantal u kaxtiko’ob uláak’ tu’ux kun bin u yéens u kuucho’ob.
Le beetik ku k’a’ajsike’, xáanchaj kex wakp’éel winalo’ob táan u beeta’al múuch’tambalo’ob ti’al ka éejenta’ak le meyajo’, tumen tukulta’ab u yantal u k’a’alal u bejil 53 yéetel 8. Le yáaxo’ leti’e’ asab chowak bejil yaan ti’ u K’íiwikil le noj kaajo’, ts’o’okole’ ku k’áatal tak tu’ux yaan u méerkadoil Pedro Sainz de Baranda, tak tu kúuchil Partido Revolucionario Institucional (PRI); u ka’ap’éelile’ leti’e’ ku jóok’ol tak Concha Acústica, le beetike’ ku yila’al beey u noj bejil miatsil.  
Uláak’ noj bej táaxkunsa’ab ti’al u páajtal u máan máake’, leti’ u bejil 53, ba’ale’ u k’iinilo’ob meyaj jo’olpóope’ ma’ chúukpaj ti’al u ts’o’oksiki’. Yóok’lale’ Rosado Ruelase’ tu ya’alaje’ ma’ chéen ch’a’abil le meyajo’, tumen kéen yanak u k’a’alal bejo’obe’ ma’ táan u séeb éejenta’al tumen tuláakal máak, ba’ale’ walkila’, ts’o’ok u máan lajun ja’ab úuchik u káajal u meyaj le noj bejo’obo’, ts’o’okole’ ku yila’al u yutsile’ tumen láayli’ u meyajo’ob tu beele’.
Xak'alutskíinsa'an tumen: Sasil Sánchez Chan"
17/08/2021,La Jornada Maya,Sasil Sánchez Chan,"Tulum, Quintana Roo",Yaan u túumbekúunsa’al u kúuchil u báaxta’al softbol tumen Diabillas,"U mola’ayil Mahuizotl, ti’al u xíimbalkunsa’al u máasewal kaajilo’ob Quintana Rooe’, tu xíimbaltaj Hondzonot ti’al u mokt’antik meyaj kéen u beet te’elo’, tu’uxyaan u túumbenkúunsa’al u kúuchil tu’ux ku yantal u múuch’ báaxalil maaya ko’olel. Ku tukulta’al u beeta’al u t’o’olil u kutal máak cha’an, u kúuchil u jelik u nook’máak yéetel u kúuchilo’ob ko’onol.
 
 
Xak'alutskíinsa'an tumen: Sasil Sánchez Chan"
18/08/2021,Abraham Bote Tun,Sasil Sánchez Chan,Jo',"FGRe’ tu káajsaj xaak’altik bix kíim José Eduardo Ravelo; Segobe’ tu k’amaj Dora María, u maama’ le xi’ipalo’","Ba’ax úuch ka’aj kíim José Eduardo Ravelo, máax pata’an ka’ach u k’aaba’ El Güero, ts’o’ok u k’uchul tak tu xikin u jo’olpóopilo’ob u noj lu’umil México. Ba’ale’, je’el bix tu ya’alaj le martes 17 máaniko’, máax beetik u séekretariail Gobernación (Segob), Olga Sánchez Cordero, tu k’amaj Dora María Ravelo, u maama le xi’ipal kíimo’. Múuch’o’ob tu kúuchil le mola’ayil yaan Ciudad de México, ti’al u yu’uba’al ba’ax ku k’áatik ikil táan u kaxtik ka ts’a’abak u si’ipil máax kíins u paalilo’.
Táakpaj xan máaxo’ob chíikbesik Comisión Ejecutiva de Atención a Víctimas Asistencia( CEAV) beyxan Consejo Nacional para Prevenir La Discriminación (Conapred), ti’al u yáanta’al je’el bix unaje’. Láayli’ te’e súutuko’, ti’ yanchaj uláak’ juntúul u paalil María Ravelo, Irving Covián Ravelo yéetel u áabogadoil, Andrés Nieves Cervantes.
 
 
Fiscalía General de la República (FGR) tu ts’áaj k’ajóotlbil ti’ k’a’aytajil ts’íib le martes máanika’, ts’o’ok u káajsa’al xaak’al tumen Fiscalía Especial para la Investigación del Delito de Tortura.
Le beetike’, k’áata’ab ti’ Fiscalía General de Justicia del Estado de Yucatán, ka ts’a’abak tuláakal ba’ax k’a’abéet ti’al u múul meyaj jo’olpóopo’ob, ti’al u páajtal u sáasilkúunsa’al ba’ax úuchij.  
Jala’ach Andrés Manuel López Obradore’ tu k’áataj ka ts’a’abak u si’ipil máaxo’ob beetej, tak jo’olpóopo’ob wa tumen táan u baliko’ob u kuucho’ob.
 
U Ayuntamientoil Jo’e’, tu ts’áaj k’ajóoltbil k’a’aytajil ts’íibe’, tu túuxtaj k’uben ts’íib ti’ u jala’achil México, tu’ux ku ka’a je’ets’el tumen jo’olpóop Renán Barrera Concha, “yaan u yóol le Ayuntamientoo’ ti’al ka úuchuk múul meyaj yéetel júudisiialo’ob, ti’al u sáasilkúunsa’al bix úuchik u kíimil J.E.R.E., tu noj kaajil Jo’”. 
Beyxan tu ya’alaje’, p’el úuchik u yojéeltik ba’ax úuche’, tu k’áataj ka beeta’ak ba’ax k’a’abéet ti’al u béeytal u ts’aatáanta’al je’el ba’axak ka k’áata’ak ti’al u sáasilkúunsa’al ba’ax úuchij. 
Uláak’ ba’ax ojéelta’abe’, páayt’anta’ab áabogado David Dorantes Cabrera, máax ku t’aan tu yóok’lal aj kaanan kaajo’obe’, ti’al u kóojol Ciudad de México bejla’a 18 ti’ agosto, ti’al u tsikbaltik “ba’axten jets’a’ab tumen juees Rómulo Antonio Bonilla Castañeda ma’ unaj u k’a’alalo’obi’”.
Xak'alutskíinsa'an tumen: Sasil Sánchez Chan"
18/08/2021,La Jornada Maya,Sasil Sánchez Chan,"Chetumal, Quintana Roo",Jets’a’ab ya’ax sajbe’entsil tu lu’umil QRoo ikil táan u náats’al 'Grace',"""Tak walkila’ yéetel ba’ax ts’ook jets’a’an ti’ bix táan u yila’al u taal u k’a’amkach cháakil Gracee’, ma’ xaan ka k’uchuk tak tu jáail ja’ilo’ob Quintana Roo, tu noojolil Tulum, ba’ale’ wa ka úuchuke’ míin yaan u beetik beey chak ik’al káategorya uno, ts’o’okole’ tukulta’an u kóojol tu sáasbal le miércolesa’ 18 tak le jueves 19 ti’ agostoa’”, beey tu ts’áaj k’ajóoltbil u jala’achil u péetlu’umil Quintana Roo, Carlos Joaquín, úuchik xan u k’a’aytik u ya’ax sajbe’entsil ikil táan u náats’al le iik’o’.
Sajbe’entsil jets’a’ane’ unaj u ch’a’anukta’al tumen u méek’tankaajilo’ob José María Morelos, Felipe Carrillo Puerto, Tulum, Solidaridad, Cozumel, Puerto Morelos, Isla Mujeres, Benito Juárez yéetel Lázaro Cárdenas. Ichil ba’ax táan u ch’úukta’al tumen Centro Nacional de Huracanes de Miami, u k’a’amkach ja’il Gracee’ yaan u ch’a’ak u muuk’ yéetel yaan u kóojol tu péetlu’umil Quintana Roo tu yáak’abil le miércolesa’, wa tu yáax súutukil ti’ u k’iinil jueves. 
 
 
Carlos Joaquín tu jo’olbesaj le martes máanika’, u meyajil Sesión Extraordinaria del Consejo Estatal de Protección Civil beyxan Seguimiento del Comité de Atención al Fenómeno Hidrometeorológico “Grace” del Mar Caribe. Te’e múuch’tambalo’, tu ts’áaj u yojéelt kaaj ba’ax bejil táan u ch’a’ak le k’a’amkach cháako’, le beetike’ tu k’áataj ka beeta’ak ba’ax ku k’áata’al ti’al u kaláanta’al kaaj ti’ le k’iino’ob ku taalo’oba’.  
Tu jets’aje’, tuláakal u mola’ayilo’ob jala’ache’ unaj u ts’aatáantiko’ob yéetel u kaláantiko’ob u kuxtal yéetel u ba’alumbáaj u kaajil Quintana Roo, beyxan ka u jach u’uyo’ob ba’ax táan u yúuchul yéetel le k’a’amkach cháako’, ti’al u péeko’ob kéen k’a’abéetchajak, maases tu’ux táan u yila’al yaan u jaats’.  
Ti’ kaaje’ tu k’áataj ka u yil mantats’ ba’ax ku ya’alal tumen le cháako’, chéen ti’ ba’ax ku jóok’sa’al tumen jala’ach ti’ u reedes sosiialesil @CarlosJoaquin y @ProtCivil_QRoo.
“Walkila’, u muuk’il u jaats’ iik’e’ p’isa’an tak 72 kilómetros por hora; ti’al túun u súutul chak ik’ale’ unaj u k’uchul tak 117 kilómetros por hora, ts’o’okole’ 21kilómetros por hora u chichil u péek tu baantail le chik’ino’”, beey tu tsolaj u jala’achil Quintana Roo.
Ichil ba’ax a’ala’ab tumen máax jo’olbesik Coordinación Estatal de Protección Civil, Adrián Martínez Ortega, te’e péetlu’umo’ yaan 85 refugios yáax juntéen u ts’a’abalo’obi’, ti’ le je’elo’obo’, óoxp’éele’ ti’ yano’ob Cozumel, kamp’éele’ Isla Mujeres, 25e’ Benito Juárez, jo’op’éele’ Lázaro Cárdenas, ka’ap’éele’ Solidaridad, waxakp’éele’ Tulum, ukp’éele’ Puerto Morelos yéetel 21e’ tu noojolil le péetlu’umo’, ts’o’okole’ yaan u ts’a’abalo’ob meyaj kéen je’ets’ek chak k’aank’an sajbe’entsil te’e lu’umo’.
Xak'alutskíinsa'an tumen: Sasil Sánchez Chan"
18/08/2021,Efe,Sasil Sánchez Chan,"Ginebra, Suiza",U beeta’al ''x ma’ saajlil meyaj ti’al u kaláanta’al ko’olel'': Malala,"Noj lu’umo’obe’, unaj u je’ek’abtiko’ob joolnaj ti’ aj k’uben lu’umo’ob, beey úuchik u ya’alik Nobel de la Paz, Malala Yousafzai, máax púut kuxlaj tu ja’abil 2012e’ úuchik u ts’o’onol tumen talibanoilo’ob ikil táan u ba’ateltik ka béeyak u kaambal ko’olel te’e lu’umo’. Leti’e’ tu líik’saj u t’aan ti’al u ya’alik Afgasnistáne’ táan u máansik “nojoch wíinik talamilo’ob”, ts’o’okole’ “ma’ táan u páajtal u kúulpach suut jump’éel noj lu’um; najmal u kaláanta’al u ko’olelilo’ob le noj lu’umo’”, tu ya’alaj x pakistaníil ko’olel máax yaan 24 u ja’abil.  
 
 
Xak'alutskíinsa'an tumen: Sasil Sánchez Chan"
18/08/2021,La Jornada Maya,Sasil Sánchez Chan,"Kabul, Afganistán",Talibanail múuch’ile’ ku jets’ik yaan u chíimpoltik u páajtalil afganail ko’olel,"Ti’ yáax k’a’aytajil tsikbal beeta’ab p’el to’okok Kabule’, aj jo’olbesaj talibanoilo’ob káaj u k’uchulo’ob ti’ u afganail noj kaaje’, tu jets’ajo’obe’ yaan u chíimpoltik u páajtalilo’ob wíinik, ts’o’okole’ tu ya’alajo’obe’ ma’ táan u kaxtiko’ob u sutiko’ob u jeel ti’ máaxo’ob tu kúulpach óotajo’ob ka xíimbalnako’ob.i’. Yihadistailo’obe’ tu jets’ajo’ob xane’, ma’ u yojelo’ob bix kéen yanak u túumben jala’achili’, chéen ba’ax sáasil ti’obe’ yaan u beeta’al yéetel “u túulis islámicoil óol”.
 
 
Xak'alutskíinsa'an tumen: Sasil Sánchez Chan"
19/08/2021,La Jornada Maya,Sasil Sánchez Chan,"Mérida, Yucatán",Ti’al u kaláanta’al kaaj ti’ u chak ik’al Gracee’ yanchaj u xóot’ol tuláakal meyajo’ob ti’ u péetlu’umil Yucatán,"Ikil u kaxta’al u kaláanta’al kaaj tumen yaan u jaats’ u chak ik’alil Grace tu péetlu’umil Yucatáne’, jets’a’ab tumen Coordinación Estatal de Protección Civil (Procivy) ma’ táan u yantal mix jump’éel meyaj ti’ kúuchilo’ob koonol yéetel je’el ba’ax mola’ay tu’ux yaan meyaj ti’ le péetlu’uma’. Chéen le yaan u yil yéetel u kaláanta’al kaaj, u toj óolal wíinik yéetel próotexioon sibil kun meyaj.
Úuchik u beeta’al u múuch’tambalil Grupo de Coordinación Operativa jok’a’an ti’ Consejo Estatal de Protección Civil, jo’olbesa’ab tumen u jala’achil le lu’uma’, Mauricio Vila Dosal, a’alabe’ yaan u ch’a’ajolta’al meyaj suuk u beeta’al chéen wa ila’ab yaanal bej ken u ch’a’a le iik’o’, wa ku yéemel u muuk’. Le beetik ma’ xaan wa sáamal kéen láaj k’éexek ba’al tuka’atéen.  
 
 
Tak walkila’ ku tukulta’ale’ ik’e’ yaan u jaats’ ichil u kaajil Chemax, Saki’, Chichimilá yéetel Tikxcacalcupul, kéen u chuk láas 8 ja’atskab k’iin. Ts’o’okole’, tukulta’ane’ yaan u jóok’ol tuka’atéen ti’ le lu’uma’, kex láas 6 u chíinil k’iin, tu baantail Celestún, ba’ale’ u yiik’ale’ yaan u ch’éenel u yu’ubal tak tu k’iinil viernes 20.
Le beetik jala’ache’ tu k’áataj ka láaj líik’sa’ak ba’ax k’a’abéet u beeta’al ti’al u kaláanta’al kaaj beyxan u ba’alumbáaj. A’alabe’ yaan u jach ch’úukta’al u beel le iik’o’ yéetel tu k’áataj ka úuchuk múul meyaj yéetel uláak’ mola’ayo’ob ti’al u ts’aatáanta’al u kuxtal wíinik yaan te’e lu’uma’.  
Máax jo’olbesik Coordinación Estatal de Protección Civil (Procivy), Enrique Alcocer Basto, tu ya’alaje’ ts’o’ok u yila’al najmal u ts’aatáanta’al 29 u p’éel méek’tankaajo’ob, ba’ale’ le je’elo’ ma’ u k’áat u ya’al wa tuláakal máak unaj u kaláantikubáaji’. Ichil le ila’ano’ob tu’ux yaan u jaats’e’ ti’ yaan Celestún, Chikindzonot, Chankom, Chacsinkín, Yaxcabá, Tzucacab, Chichimilá, Tixcacalcupul, Ticul, Sacalum, Peto, Oxkutzcab, Opichén, Tekom, Mayapán, Maní, Mama, Tekax, Santa Elena, Halachó, Muna, Hunucmá, Teabo, Cantamayec, Maxcanú, Tekit, Tixméhuac, Tahdziú yéetel Sotuta.
Ka tu chukaj láas 4 u chíinil k’iin jo’oljeake’, iik’e’ k’uch tak káategorya 1, ts’o’okole’ ti’ yaan ka’ach 527 km tu noojol-lak’inil Chan-Chimilá, Chikindzonot. Tu beetaj u káajal k’a’amkach cháak tu yáak’abil jo’oljeak jueves, tu lak’inil yéetel tu noojolil le lu’uma’, ts’o’ojole’ ti’al bejla’e’ láayli’ beey kun máan k’iin tu lak’inil, noojol, chúumuk yéetel xaman-lak’in le lu’uma’. U chichil iik’e’ tukulta’an u jaats’ 80 km/h. 
Le beetike’, ts’o’ok u p’a’atal tu beel áalbergues ti’al kaaj wa tumen ka k’uchuk k’a’abéetchajale’, tu’ux ts’a’ab xan ba’ax unaj u yantal ti’al u kaláanta’al kaaj ti’ u pak’be’en k’oja’anil Covid-19.
Tu súutkil úuchik u t’aan Juan Ángel Mejía Gómez, máax chíikbesik u kúuchil Comisión Nacional del Agua (Conagua), tu ya’alaje’ wa ka k’a’abéetchajak ti’ kaaje’ yaan u meyaj nu’ukulo’ob je’el bix póotabilisadoras, u boombal u yantal u muuk’il meyaj yéetel kis buuts’o’ob. Beyxan mantats’ kéen p’i’isik bix u bin u ka’antal ja’ yáanal lu’um.
Máax beetik u súuperintendenteil División Peninsular ti’ u mola’ayil Comisión Federal de Electricidad (CFE), Capi Madera Gil, tu ya’alaje’ láayli’ ts’o’ok u líik’sa’al nu’ukulo’ob yéetel meyaj máak ti’al u séeb ts’a’abal sáasil tuka’atéen wa ka k’uchuk xóot’ol te’e tu’ux kun jaats’ le iik’o’. Ba’ale’ tak walkila’ ma’ je’ets’ek wa yaan u yantal u xo’ot’ol sáasil te’e péetlu’umila’. 
Jala’ach Vila Dosal, tu k’áataj ti’ kaaj ka u jach u’uy mantats’ ba’ax bejil ku ch’a’ak le iik’o’, ti’al u páajtal u kaláantikubáaj máak tu beel. 
U Kóomandanteil 32 Zona Militar, General de Brigada, Francisco Miguel Aranda Gutiérrez, tu ya’alaje’, ich múul meyaj káaj u beeta’al yéetel X Región Militare’, túuxta’ab máakinaria yéetel ba’alo’ob k’a’abéet tak tu kaajil Saki’, beyxan ti’ u méek’tankaajilo’ob le noojolo’.
Tu ts’ooke’, máax jo’olbesik Centro de la Secretaría de Comunicaciones y Transportes (SCT), Luis Manuel Pimentel Miranda, tu ya’alaje’ yaan u meyaj 95 u túul íinjenieros, 40 u túul u íinjenieroil mola’ayo’ob, beyxan 200 u túul máak ti’al u xak’alta’al yéetel u yutskíinsa’al najo’ob wa kúuchilo’ob, tu’ux kun k’a’abéetchajal p’el u máan le iik’o’.
Te’e múuch’tambal beeta’abo’, táakpaj kóontraalmiranteil Sergio Reyes Rodríguez, máax jo’olbesik Estado Mayor de la Novena Zona Naval; Kómisarioil Francisco Díaz González, u Kóoordinadoril le lu’uma’ ti’ Guardia Nacional; u séekretarioil Desarrollo Social, Roger Torres Peniche; u séekretarioil Seguridad Pública, Luis Felipe Saidén Ojeda; yéetel Káapitan de Altura Miguel Ángel Martínez Hernández, Capitán Regional ti’ u k’áak’náabil Progreso, ichil uláak’o’ob. 
Xak'alutskíinsa'an tumen: Sasil Sánchez Chan"
19/08/2021,Reuters,Sasil Sánchez Chan,"Kabul, Afganistán",Afgano’obe’ láayli’ u ts’áamaj u muuk’o’ob tu táan talibanoilo’ob,"Tu kaajil Jalalabad, tu lak’inil Afganistáne’, kíim óoxtúul máak jo’oljeak, úuchik yúuchul ts’oon tumen talibanoilo’ob tu táan ya’abach máak táan ka’ach u líik’sik u t’aan tumen táan u k’uchul junmúuch’ yihadista máako’ob te’e kaajo’. U xíimbal afganoil kaaje’ láayli’ u beeta’al ya’abach tu’ux ti’ le lu’umo’, tu’ux láayli’ táan u páa’ta’al u yila’al bix kéen meyajnak túumben jala’achi’. Beyxan, j ts’a’ab ojéeltbil tumen SREe’, ikil táan u meyaj u éembajadail Iráne’, káaj u k’a’amal tu lu’umil México u jejeláasik k’áatan ti’al u wulabta’al máaxo’ob táan u púuts’ulo’ob ti’ islamistailo’ob, u ya’abil ti’ leti’obe’ ko’olel yéetel x ch’úupalal.
 
 
Xak'alutskíinsa'an tumen: Sasil Sánchez Chan"
20/08/2021,Joana Maldonado,Sasil Sánchez Chan,"Cancún, Quintana Roo",Ooch Kaan,"Je’el u k’uchul u p’is tak jo’op’éel meetros u chowakil; ku jaantiko’ob mejen ba’alche’ob je’el bix ch’o’ob wa kitam. U ch’i’ibale’ ti’ u ch’a’amaj ti’ u baatsil boidae, ts’o’okole’ leti’e’ suuk u yantalo’ob te’e lu’uma’, chéen ba’axe’ sajbe’entsil yanik tumen táan u k’askúunta’al k’áaxo’ob tu’ux kuxa’an.
Le ba’alche’a’, ma’ k’aak’askaanili’, mix ts’íiki’, kex tumen yaan ku jach nuuktali’. Ti’al u chukik u yo’oche’ ku yantal u bak’ik yéetel u wíinkilal ti’al u kupik u yiik’. U yich ooch kaane’ mejentak yéetel u tu’uk’ile’ túuts’ wóolis. Tu chowakile’ yaan u wíiwits’ káafeil, yéetel tu paache’ yaan jump’éel t’o’ol ku káajal tu ni’, ba’ale’ ku yáalkab tak tu tséel u pool, yáanal u yich tak tu kama’ach. Ku xuultal kéen u chuk óoxp’éel wa kamp’éel ja’abil u kuxtal; ba’ale’ u nuuktakile’ ku chukik tu jo’oloj lajun ja’ab. Je’el u kuxtal tak 15 ja’abo’obe’.
Suuk u kuxtal tu’ux chokoj u yooxol ti’ u lu’umil México, je’el bix tu petenil Yucatán, Centroamérica yéetel Sudamérica, ba’ale’ beyxan tu’ux ku beeta’al kool.
 
Xak'alutskíinsa'an tumen: Sasil Sánchez Chan"
22/08/2021,Joana Maldonado,Sasil Sánchez Chan,"Chetumal, Quintana Roo",Ya’abchaj óotsil máak Q Roo; te’e petenila’ leti’e’ ts’ook lu’umil tu’ux asab máak beey kuxa'ano’,"Ti’ u yóoxp’éel péetlu’umilo’ob yaan tu petenil Yucatáne’, chíikpaj Quintana Rooe’ ya’abchaj máaxo’ob kaja’an ich óotslil yéetel jach táaj óotslil, beey úuchik u jóok’ol ti’ u ts’ook xaak’al yéetel p’iisil beeta’ab tu ja’abil 2020 tumen Consejo Nacional de Evaluación de la Política de Desarrollo Social (Coneval); kex beyo’, le lu’um xano’, leti’e’ tu’ux jach ma’ ya’ab óotsil máak yaan wa ku ke’etel yéetel le uláak’ lu’umo’obo’. 
Xaak’al ti’al u p’i’isil óotsil máak, tu ja’abil 2020e’, tu ye’esaje’ u 47.5 por siientoil u kajnáalilo’ob Quintana Rooe’ ich óotsilil kuxa’ano’ob, le je’ela’ 17.3 por siiento yóok’ol ti’ le beyka’aj jets’a’ab yaan ka’ach tu ja’abil 2018; ka’alikil Kaanpeche’ ti’ 49 por siiento yaan ka’ache’, náak 50.5, le je’ela’u k’áat u ya’ale yanchaj uláak’ 1.5 por siiento. Tu péetlu’umil Yucatáne’ 5.5 por siientoil úuchik u ya’abtal, tumen ti’al 2018e’ yaan 44 por siiento ka’achij, ba’ale’ ti’al 2020 k’uch tak 49.5.
Kex yéetel beyka’aj naakal xookolo’obe’, Quintana Roo leti’e’ tu’ux yaan u jach p’íitil óotsil máak, tumen u xookil 47.5, ka’alikil Kaanpeche’ 50.5 yaan yéetel Yucatáne’, 49.5. Beey túuno’, u xookil jach óotsil máako’obe’, tu péetlu’umil Quintana Rooe’ ya’abach 6.8 por siientoil ti’ le ts’ook ka’ap’éel ja’abo’oba’, ti’ 3.8 yaan ka’ache’ k’uch 10.6; ba’ale’ ti’ Yucatáne’  6.5 yaan ka’achij ka’aj k’uch tak 11.3 yéetel Kaanpeche’ yaan 9.5 ka’aj k’uch 12 por siientoil. 
 
Tu xaak’alil beeta’ab 2018e’, óotsil máak xoka’ab te’e ja’abo’ naakal tak 30.2
por siientoil ti’ le kajnáalo’obo’, u 3.8 por siientoile’ jatsa’ano’ob beey jach óotsil máako’ob; u xookil kaaj ma’ mu’uk’a’an yanik tumen ma’ chuka’an u ba’alumbáaj ti’al u yutsil kuxale’ náaka’an ka’ach 34.8 por siiento, ka’alikil u 5.9 por siiento ti’ tuláakal kaaje’ jatsa’an beey vulnerable por ingresos, le je’elo’ u k’áat u ya’alej ma’ táan u chúukpaaj taak’in ku náajalta’al ti’al u ma’anal ba’ax k’a’abéet. Beyxan tu ja’abil 2018e’, kaaj ma’ jatsa’an beey óotsil mix xan beey ma’ mu’uk’a’an tu péetlu’umil Quintana Rooe’ 467 mil 300 u túul máak xoka’an, le je’elo’ ku chíikbesik u 29.1 por siiento ti’ tuláakal kaaj. 
Ti’ ts’ook xaak’al beeta’ab tu ja’abil 2020e’, tu jo’oloj jump’éel ja’ab káajak u pak’be’en k’oja’anil Covid-19, keta’an yéetel xaak’al beeta’ab 2018e’ tu’ux xoka’an ka’ach 30.2 por siientoil óotsil máako’obe’, k’uch tak 47.5; ka’alikil jach óotsil máako’obe’ xaka’an ka’ach 3.8 por siiento, ba’ale’ k’uch tak 10.6 por siiento. U xma’ mu’uk’anil kaajil tumen ma’ táan u páajtal u manik u ba’alumbáaje’ xoka’an 34.8 por siiento ba’ale’ éem tak 21.5 por siiento, ba’alae’ kaaj ma’ táan u chúukpajal u náajal ti’al u manik ba’ax k’a’abéete’ xoka’an ka’ach 5.9 por siiento ka’aj náak 9.5. 
 
Ichil 2008 tak 2018e’, óotsil máako’ob yaan Yucatáne’ éem ka’ach 6.2 por siiento: ti’ 47 por
siiento yaan ka’ache’ k’uch 40.8; le je’elo’ u k’áat u ya’ale’, seis mil 500 u túul wíinik tse’el ti’ u xookil beey óotsil máak. Beyxan ichil le ja’abilo’ob je’elo’, 2008 tak 2018e’, jach óotsil máake’ éem 2.2 por siiento: tumen ti’ 8.9 yaan ka’ache’ k’uch 6.7 por siiento, le je’elo’, kex 23 mil 800 personas u túul máak luk’sa’ab ti’ u jaatsil jach óotsilil.  
U xookil máaxo’ob jatsa’an beey vulnerables por carencias sociales, leti’e’ máaxo’ob ku jump’íit maanal u náajalo’ob ti’ le beyka’aj p’isa’an ti’al u na’atal wa óotsil máak, ba’ale’ kex beyo’ yaan jump’éel wa ka’ap’éel ba’al ku binetik ti’ob ti’al u chúukpajal ba’ax k’a’abéet ti’, ya’abchaj 3.8 por siientoil, le beetik ti’al 2018e’ k’uch tak 33.3 por siiento, le je’ela’ ku chíikbesik 165 mil 100 u túul máak. Beyxan máax jatsa’an beey vulnerable por ingresos, ya’abchaj 0.7 por siiento ichil 2008 tak 2018e’, ka’alikil máaxo’ob ma’ óotsilo’ob yéetel mu’uk’an yaniko’obe’ ya’abchaj 1.8 por siiento, le je’ela’ 90 mil 700 u túul máak.
Wa ku ke’etel yéetel 2018e’, óotsil máake’ k’uch tak 49.5 por siiento, tumen ka’ache’ 44 yaan, ka’alikil jach óotsilile’, ti’ 6.5 yaan ka’ache’ k’uch tak 11.3 por siiento; x ma’ mu’uk’an kuxtal tumen ma’ chuka’an u ba’alumbáaj kaaje’ éemij, tumen ti’ 34.8 por siiento yaane’ k’uch 21.5 por siiento, ba’ale’ x ma’ mu’uk’an kuxtal tumen ma’ táan u chúukpajal náajale’ na’akij, tumen ti’ 5.9 por siiento  yane’ k’uch 9.5.
 
Ti’ xaak’alil beeta’ab 2018e’, u 49 por siiento laaje’ kuxa’an ich óotsilil, le je’elo’ kex 440 mil 400 u túul máak. Ti’ le je’elo’obo’, 36.5 por siientoe’ jatsa’an ka’ach beey pobreza moderada, ka’alikil u 9.5 por siiento kaaje’ jatsa’an beey jach óotsil máak. 
Láayli’ te’e ja’abo’, u xookil x ma’ mu’uk’an kuxtal tumen ma’ chuka’an u ba’alumbáaj kaaje’ xoka’an tak 27.1 por siiento. Beyxan 5.9 por siientoe’ x ma’ mu’uk’an kuxtal yanik tumen ma’ táan u chúukpajal náajal, ts’o’okole’ u 18 por siientoile’ jatsa’an beey ma’ óotsil kaaji’ mix xan x ma’ mu’uk’an yaniki’. 
Ti’al 2020, u xookil óotsil máake’ ya’abchaj tu 50.5 por siiento, le je’elo’ uláak’ 1.5 por
siiento ti’ le beyka’aj xo’ok walkil ka’ap’éel ja’ab paachil. Jach óotsilile’ na’ak 2.5 por siiento, tumen k’uch 12 por siiento; beyxan 6.1 por siiento úuchik u ya’abtal x ma’ mu’uk’an kuxtal tumen ma’ chuka’an u ba’alumbáaj kaaj, beyxan máax ma’ jatsa’an beey óotsile’ ya’abchaj 21.3 por siiento. 
Xak'alutskíinsa'an tumen: Sasil Sánchez Chan"
23/08/2021,Antonio Bargas Cicero,Desconocido,"Mérida, Yucatán","U múuch’ báaxalil Leonese’, u ts’ook keetil Zona Sur","U no’oja’an báaxal Casey Harman (7 IP, 3 H, 5 K) yéetel u ka’ap’éel káarera yanchaj tu wukp’éel éentradae’, tu beetaj u k’astal u ch’iin Gilberto Galaviz, ti’al beyo’ u chíikpajal bix táan u yúuchul le báaxalo’, tumen Leonese’ loots’naj 3-0 yóok’ol Olmecas de Tabasco, tu’ux tu náajaltaj u waxatéenil u máan Serie de Campeonato de la Zona Sur, ti’ le ukp’éel jatsk’iinilo’ob báaxal ts’o’ok u yantal. U keetil báaxal káampeonatoe’ yaan u káajal le viernes ku talaa’."
24/08/2021,Cecilia Abreu,Sasil Sánchez Chan,Jo',Kaab yéetel koole’ k’aschaj úuchik u jaats’ Grace tu lu’umil Yucatán,"Úuchik u jaats’ Grace tu Petenil Yucatán, yanchaj tu’ux k’aschaj ba’alo’ob tu yóok’lal, je’el bix le tu’ux ts’o’ok ka’ach u pa’ak’al kool yéetel tu’ux ku jóok’sa’al kaab, tumen yaan tu’uxe’ búulij, le beetik máaxo’ob beetik le meyajo’oba’ k’a’abéet ti’ob áantaj walkila’.  
Angela Petruso, máax chíikbesik u múuch’kabil ku k’aab’atik Hombre sobre la Tierra, ku ya’alike’ méek’tankaajo’ob tu’ux asab úuch loobilaje’ Chikindzonot, Chankom yéetel uláak’ jayp’éel yaan tu baantail Yaxcabá; u jaats’ iik’ te’e baantao’ asab k’a’am ti’ le beyka’aj a’alab yaan u jaats’ tumen máaxo’ob tsolik beyka’aj chichil u taal.
Ka’aj ts’o’ok u máan u xíimbalt jayp’éel u méek’tankaajilo’ob Yucatáne’, Petruso ku ya’alike’ yaan kaajo’ob tu’ux jach éem lu’um nal pak’a’an, ts’o’okole’ ma’ u yojel wa je’el u ka’a líik’ilo’obe’, “wa ma’ kaachal u yook le nalo’obo’, ma’ xaan wa je’el u ka’a líik’ile’”. 
Yóok’lal bix úuchik u máan iik’e’, ku ya’alike’ yaan u yantal u páa’ta’al jayp’éel k’iino’ob ti’al u béeytal u ts’o’okol u máan ilbil bix yanik ba’al, wa beyka’aj ba’al k’achaji, ba’ale’ ku ya’alike’, le k’áax tu’ux pak’a’an ka’ach ja’as yéetel uláak’ che’ ku yiichankilo’obe’ jach k’askúunta’ab.
Yóok’lal u paak’al nale’, ku tsikbaltike’ ya’abach ti’ le ka’anal che’ob yaano’ob tu bak’pache’, tu k’ataj u beel le iik’o’, le beetike’ ikil beey yaniko’obe’ ma’ láaj k’aschajo’obi’.
“Walkila’ ya’abach baatsilo’ob táan u máansiko’ob le talamilo’oba’, ts’o’okole’ ma’ táan u chúukpajal mix jump’éel kiilo ixi’im, tumen le ja’ab máaniko’ jach ma’ yanchaj mix jump’íit ba’al ti’al jooch”.
Ku ya’alik xane’, ti’ le 32 u p’éel méek’tankaajo’ob tu’ux táan u meyajo’obe’, yaan kex 3 mil u p’éel baatsilo’ob suuk u meyajtiko’ob ixi’im, ba’ale’ yéetel ba’ax ts’o’ok u yúuchul walkila’, cchéen u uno por siientoil ti’ le baatsilo’oba’ yaan ti’ob ixi’im, ba’ale’ leti’e’ yanchaj tu ja’abil 2019o’. “Ts’o’okole’ le je’ela’ leti’e’ nojoch talamil táan u máansa’al walkila’”.  
Ma’ seen úuchake’, béeychaj u tsikbal yéetel juntúul u kajnáalil Oxcutzcab, máax tu tsikbaltaj ti’e’ yanchaj u páa’tik ka’ap’éel oora ti’al u páajtal u manik 10 kilos ixi’im. Wa yaan waaj ich naje’, je’el u páajtal u jaanta’al yéetel je’, bu’ul wa u xa’ak’il ba’al, ti’al beyo’ u tséentikubáaj máak; ba’ale’ walkila’, beey mina’ano’ chéen Maseca ku jaant’aal.
Beey túuno’, ichil meyaj ku taal u beeta’al te’e múuch’kabilo’, le ja’ab máanilko’, ichil septiembre tak febreroe’, t’oxa’ab maanal ti’ 100 tóoneladasil ixi’im ti’al máax k’a’abéet; ba’ale’ ku yaj óoltik u yilik yaan u kúuchilo’ob koonol ts’a’aban tumen jala’ache’ tu’ux láayli’ mina’an ixi’im ti’al konbili’.
Le beetik te’e k’iino’oba’, táan u tsikbalo’ob yéetel uláak’ múuch’kabilo’ob, ti’al u k’áatiko’ob ixi’im, tumen ku ya’alike’ Masecae’ ma’ no’oja’an ti’al u tséentikubáaj máaki’, ts’o’okole’ baatsilo’obe’ ma’ táan u páajtal u jóok’siko’ob le ja’ab beya’.  
Beyxan, uláak’ noj talamil táan u yantale’, leti’ úuchik u k’astal u yik’el kaab táan u tséenta’al ka’ach, úuchik u máan u yiik’al Grace, tumen le meyaj je’elo’, láayli’ k’a’anan ti’ u baatsilo’ob le kaajo’ob je’elo’.
Ku ya’alike’, yaan kaajo’ob tu’ux láayli’ mina’an sáasil, le beetike’ mina’an bix u t’aan máak mix xan bix u túuxta’al ts’íib, ts’o’okole’ beey mina’ano’, táan u k’a’abéetkunsa’al u ja’il ch’e’en. Ti’al maáx u k’áat u túuxt áantaj ti’ le kaajo’oba’, ku beeta’al páayt’aan ti’al u túuxta’ab ts’íib ti’ u kúuchil Facebook El Hombre Sobre la Tierra A.C.
Xak'alutskíinsa'an tumen: Sasil Sánchez Chan"
24/08/2021,La Jornada Maya,Sasil Sánchez Chan,,Táan u yutsil bin ti' aj chuk me'ex kay te'e k'iino'oba'; talam binik ti'ob 2020l',"Le ja’ab máaniko’, jach táaj ma’ uts binik ti’ aj chuk me’ex kayi’, ba’ale’ walkila’ táan u chan ilko’ob u ma’alobil, ikil táan u yantal ts’o’okole’ ku bo’ota’al tak 120 pesos jump’éel kiilo. 
José Luis Carrillo Galaz, máax jo’olbesik Confederación Mexicana de Cooperativas Pesqueras y Acuícolas (Conmecoop), ku tukultik le ja’aba’, jach no’oja’an ti’al u máan chukbil le ba’alche’a’, tumen ti’ jump’éel laanchae’ ku jóok’sa’al ichil 60 yéetel 80 kiilos, yéetel kex kamp’éel wa wakp’éel tóoneladáas ku jóok’sa’al ti’ chéemo’ob.
Xak'alutskíinsa'an tumen: Sasil Sánchez Chan"
24/08/2021,Juan Manuel Contreras,Sasil Sánchez Chan,,"Áayim, ta’akan tuukul tu’ux ku chíikbesa’al lu’um: bioloogóo","Úuchik u máan U K’iinil Áayimo’obe’, tu k’iinil jo’oljeak, j biologóo Fernando Díaz Gamboa tu beetaj jump’éel tsikbal tu’ux tu ya’alaj jayp’éel ba’al yóok’lal u k’a’ananil le ba’alche’oba’ ichil le mautsila’, je’el bix xan bix yanik u kuxtalo’ob te’e k’iino’oba’. “U yoochel áayime’, chika’antak ti’ úuchben kaajo’ob je’el bix Cobá.
Tu’ux ku ts’a’abal u wíinkilal je’el bix wíinike’, ts’o’okole’ u kajnáalo’ob Yucatán ti’ posklaasiko k’iino’obe’ ku ts’áako’ob beey u chíikulal u yantal u mejenil yóok’ol kaab”, tu ya’alaj.
Xak'alutskíinsa'an tumen: Sasil Sánchez Chan"
25/08/2021,Jairo Magaña,Sasil Sánchez Chan,Kaanpech,"Paalal ma’ u chuk jo’op’éel u ja’abile’, sajbe’entsil yanik u no’oja’an tséenta’alo’ob tumen u yuumo’obe’ ma’ táan u chúukpajal u yóol u ti’alo’ob","Úuchik u ts’a’abal k’ajóoltbil Encuesta Nacional de Salud y Nutrición (Ensanut) chíikpaj ya’abchaj u póorsentajeil paalal polok yéetel ma’ t’a’aj yaniko’obi’, le beetik x pediatráa Evelyn Cach Martínez, tu ya’alaje’ je’el ba’axak ba’al ma’ táan u chúukpajal kéen tséenta’ak paalal ma’ u chuk 15 u ja’abile’, ku yúuchul tumen u yuumo’ob wa u tojol u ma’anal ba’ale’ ma’ no’oja’an yaniki’; ba’ale’ tu ya’alaj xane’, walkila’ yaan ba’al u yil k’albe’en kuxtal yanchaj yóok’lal Covid-19e’ ti’ le ts’ook ja’ab yéetel táanchúumuka’.  
Tumen mina’an xan ba’al ku ts’a’abal ojéeltbil tumen Secretaría de Salud, x ts’akyaj kaambanaja’an ti’ u toj óolal paalale’ tu ya’alaje’, ichil meyaj ku beetike’ ts’o’ok u yilik yaan ya’abach paalal máax ts’o’ok u jach talamchajal ba’al ti’ tumen ma’ t’a’aj u janali’ yéetel yaane’ jach poloktak, le beetik yaane’ ts’o’ok u yantal u túuxtik yiknal u jeel ts’akyajo’ob meyajtik yéetel ts’aatáantik u tséenta’al mejen paalal, ku túuxta’al yiknal u nutriólogosil mejen paalal. 
“Talame' ku yantal yóok'lal bix suuka'an u kuxtal kaanpechilo'ob, tumen taatatsilo'obe' ku chi'ichnaktalo'ob wa ma' táan u yilik ts'oya'an u paalal, ba'ale' ma' beey unaj u yúuchul ba'ali'"".  Chéen ba'axe' walkila' ku asab chi'ichnaktalo'ob kéen u yil chan poloktako'obe' le beetik ku káajal u ts'a'abal ti'ob u jeel ba'al ti'al u tséenta'alo'ob  yéetel ku p'i'isil u yo'ocho'ob kex ma' no'ojan u beeta'ali' tumen ku ts'a'abal ch'ujuk ba'al yéetel tsaats, ba'ale' ba'ax unaj u beeta'ale' leti' u biinsa'alo'ob yiknal máax u yojel ba'ax ku beetik ti'al u ts'a'abal u yojéelto'ob beyka'aj u aalil yéetel u taayailo'ob"", tu ya'alaj. 
Beyxan walkila’, u p’i’isil péersentilo’obe’ ku beeta’al chéen le bix kéen u tukult máak, ba’ale’ kex beyo’, jump’éelili’ u nooyil tuukul jeets’a’an ti’al je’ets’el u toj óolal paalal, ts’o’okole’ ichil ba’ax ku beetik leti’e’, tuláakal máax ku ts’akike’, u ts’áamaj ti’ob u nu’ukil janal beeta’an tumen máaxo’ob kaamanaja’ano’ob ti’ le je’ela’, ts’o’okole’ ti’ ku kanik ti’ k’a’anan tse’eko’ob ku beeta’al yóok’lal, le je’ela’ u k’áat u ya’ale’, “ma’ tumen wa chéen beey úuchik u k’a’ajal to’on, mix xan chéen beey úuchik u patjo’olta’alo’, mix xan chéen wa tu’ux u’uya’ab ka káaj u beeta’al”, tu tsikbaltaj. 
Tu ya’alaje’, kex tumen jaaj k’a’anan u yila’al ba’ax ku yúuchul yéetel paalale’, beyxan k’a’anan u tséenta’alo’ob tu beel yéetel u kaláanta’alo’ob je’el bix unaje’, tumen najmal u je’ets’el bix unaj u beeta’al tumen juntúul máax kaambaja’an yóok’lal, tsoolxikino’obe’ ma’ juntakáalili’ u ch’a’anukta’al tumen paalali’, “je’el bix kéen k’áata’ak bix u nu’ukul u lu’uk’ul jump’éel ts’aak, yaan máax ti’e’ je’el bix u beetik utse’, yaan uláak’e’ ma’atáan, ts’o’okole’ sajbe’entsil u loobilta’alo’ob yéetel wa ba’ax ts’aakil, je’el bix xan yéetel wa ba’ax janalil”, ku ya’alik.  
X ts’akyaj ku meyaj ti’ ka’ap’éel kúuchilo’obe’, tu ya’alaje’ u téek k’e’exel ba’ax ku jaantik juntúul paale’ ku beetik u yantal sajbe’entsil u ti’alo’ob, ts’o’okole’ ti’ ku káajal u yantal talamiko’ob tu súutukil u jaanalo’ob, tumen ku suuktalo’ob; wa tu yáax wa tu ka’ap’éel ja’abil u kuxtalo’ob ku tséenta’alo’ob yéetel u yich che’, chakbil ba’alo’ob, beyxan u jejeláasil bak’, ichil uláak’ ba’alo’ob, ts’o’okole’ ku k’e’exel ti’ob yéetel áarina, gáayetáa wa tsaatsele’, ku káajal u k’asta’al ba’al ti’ bix suuk u janalo’ob.  
Ku tukultike’ ku yantal le talamilo’oba’, tumen taak’in ku náajalta’ale’ jach k’a’anan ti’al u tséenta’al tu beel le paalalo’obo’, ba’ale’ walkila’, úuchik u káajal pak’be’en k’oja’ane’, óol talamchaj ba’al ti’al u páajtal u no’oja’an janal máak, beyxan úuchik u p’áatal k’albe’en u kuxtal máak.  
Le beetike’, u kanik máak u kaláant u toj óolal paalale’ jach táaj k’a’anan, tumen maas ma’ ko’oj u ma’anal u yich che’ yéetel uláak’ utsil ba’al ti’al jaantbile’, yóok’ol janalo’ob chéen ch’ujuktak.
 
 
Xak'alutskíinsa'an tumen: Sasil Sánchez Chan"
25/08/2021,Ap,Sasil Sánchez Chan,"Tokio, Japon",Káaj u keetilo’ob Juegos Paralímpicos yéetel alab óol beyxan táakbesajil,"U keetilo’ob Tokioe’ láayli’ táano’ob. Yéetel u noj t’aanil “K xik’náal”, u báaxlil Paralímpicose’ chúunsa’ab tumen u éemperadoril Japón Naruhito, tu kúuchil Estadio Nacional, tu jo’oloj 16 k’iino’ob ts’o’okok Juegos Olímpicos, beyxan tu jo’oloj jump’éel ja’ab ti’ le k’iin yáax jets’a’ab kun beetbilo’, úuchik u káajal u pak’be’en k’oja’anil Covid-19. U lu’umil Méxicoe’ yaan u táakpajal yéetel 60 u túul déeportiistaob, máaxo’ob yaan u kaxtik u náajaltiko’ob u medaayail 300 ti’al le lu’uma’. 
 
Xak'alutskíinsa'an tumen: Sasil Sánchez Chan"
25/08/2021,Jairo Magaña,Sasil Sánchez Chan,Jo',Kex láayli’ yaan pak’be’en k’oja’ane’ ya’ab máak jóok’ ti’al u líik’sik u t’aan yóok’lal Layda Sansores,"Káaj u ka’a xo’okol yéeyajilo’ob yanchaj ti’ le mil 190 u p’éel kasiiyáas jets’a’ab ti’ le 21 distriitóos tu lu’umil Kaanpech, ba’ale’ ka’alikil táane’ beeta’ab xan xíimbalil líik’saj t’aan tumen máaxo’ob táakmuk’tik Layda Sansores San Román, ti’al u k’áatiko’ob ka chíimpolta’ak ba’ax chíikpaj ti’ yéeytambal beeta’ab le 6 ti’ junio máaniko’, tu’ux náajalnaj múuch’kabilo’ob núup’o’ob meyaj ti’ Juntos Haremos Historia. 
Xíimbalil líik’saj t’aan beeta’abe’ yanchaj u pa’atik ka’ap’éel oora ma’ili’ káajake’, tumen ma’ béeychaj u séeb jáayal péepen k’áak’ ku taal Ciudad de México tak Kaanpech, le beeitk yanchaj u túuxta’al Carmen, ba’ale’ kex beyo’ ma’ lúub u yóol máaxo’ob táakpajo’obi’. 
Ka’alikil láayli’ u múuch’ul máake, tu kúuchil Centro de Convenciones Campeche XXI káaj u ka’a xo’okol maanal 400 mil u ju’unil yéeytambalil k’a’abéetkunsa’ab le 6 ti’ junio máaniko’. U xo’okole’ túuxta’ab beetbil tumen Tribunal Electoral del Poder Judicial de la Federación (TEPJF), tu’ux táakpajl xan u máajistradosil Sala Regional de Xalapa, beyxan ti’ sala Especializada del TEPJF, ti’ Tribunal Electoral del Estado de Campeche (TEEC), Instituto Electoral del Estado de Campeche (IEEC) yéetel ti’  Instituto Nacional Electoral (INE).
Jets’a’ab unaj u káajal láas 9 ja’atskab k’iin, ba’ale’ úuchik u chíikpajal yaan máax ti’ tsaayal Covide’, jo’oljeak miércolese’ beeta’ab prueebas ti’ máaxo’ob chíikbesik le jejeláas almejenil múuch’kabilo’ob, máaxo’ob yaan u yokol u yilo’ob u beeta’al le xookilo’. Máajistraado’obe’ káaj u je’iko’ob páakates, yéetel xookile’ káaj láas 9:15 ja’atskab k’iin. 
 
 
Tu táankabil le kúuchilo’, j ts’a’ab bo’oy ti’al u yantal máak, tu’ux ts’a’ab meyaj xan nu’ukulo’ob ts’áak sáasil, beyxan uk’ul, janal yéetel seenáat ti’al máaxo’ob bin u kaláanto’ob u beeta’al le xooko’, tumen ti’ jump’éel ts’íib k’i’itbesa’abe’, a’alab yaan u yantal máax kun k’uchul ti’al u beetik x wo’okinil te’elo’, ba’ale’ ma’ úuchi’i.  
Ka kóoj Layda Sansores San Román tu baantail Barrio de San Franciscoe’, morenistailo’obe’ káaj u núup’ulo’ob ti’al u xíimbaltiko’ob u noj bejil le noj kaajo’, tu jach táanile’, ti’ ku bin Erick Reyes León, máax jo’olbesik Movimiento Regeneración Nacional (Morena) tu lu’umil Kaanpech, beyxan Renato Sales Heredia, máax tu beetaj u aj báaxal kuchnáalil ti’al u beetik u jo’olpóopol Kaanpech; yéetel uláak’ máaxo’ob táakpaja’ano’ob te’e múuch’ilo’. 
Paach ti’ leti’obe’ ti’ yaan Antonio Gómez Saucedo yéetel Ana María López Hernández, j pat a’almajt’aan yéetel u k’uben meyajnáalil Partido del Trabajo (PT); beyxan láak’inta’abo’ob tumen Pablo Gutiérrez Lazarus, jo’olpóop yéeya’an ti’al meyaj tu méek’tankaajil Carmen yéetel Raúl Pozos Lanz, máax tu beetaj u senadoril PRI yéetel uts u biinsikubáaj yéetel Sansores San Román.
Ichil yáax ba’ax chíikpaj ti’ u ka’a xo’okol yéeyajilo’obe’ a’alabe’ ts’o’ok u chíikpajal u ju’unil yéeyajil ma’ wuuts’uli’, beyxan yéeyajo’ob áanulaarta’an ba’ale’ xo’ok ti’al u yutsil  Sansores San Román beyxan ti’al u yutsil Eliseo Fernández Montúfar, máax báaxalnaj ichil Movimiento Ciudadano (MC), ba’ale’ mix jump’éel ba’al je’ets’ek tumen u jo’olpóopilo’ob xookil.
Xak'alutskíinsa'an tumen: Sasil Sánchez Chan"
25/08/2021,Cecilia Abreu,Sasil Sánchez Chan,Jo',"Éejenta’ab ts’o’okol beel ichil xiib yéetel xiib, beyxan ko’olel yéetel ko’olel, tu lu’umil Yucatán","Jo’oljeak 25 ti’ agostoe’, u yóoxtenil úuchik u beeta’al yéeytambal tumen Congreso del Estado, ti’al u je’ets’el wa ku éejenta’al wa ma’, ts’o’okol beel ichil xiib yéetel xiib wa ko’olel yéetel ko’olel. Ti’ le yéeyajo’ob yanchaje’, beey úuchik u chíikpajal tu ts’ook: 20 u túule’ tu éejentaj a’almajt’aan yéetel jo’otúule’ ma’atech. 
 
 
Ka tu chukaj láas 17:12 oorase’ leti’ ka káaj u beeta’al yéeytambal tumen aj pat a’almajt’aano’ob ku yantalo’ob Congreso. 
Ts’o’ok ka’atéen u yáax beeta’al le yéeytambala’, ba’ale’ bix úuchik u yúuchule’ ma’ páatchaj u yila’al tumen kaaji’, mix máak ojéelt máax tu éejentaj wa máax ma’i’, le beetike’ yanchaj ka’ap’éel áamparo j ts’a’ab tumen múuch’kabilo’ob yéetel máaxo’ob táaka’an ich LGBTTTIQ+ kaaj, tumen leti’ máaxo’ob ku ba’atelo’ob ti’al ka chíimpolta’ak u páajtalilo’ob.  
 
 
Tu k’iinil 10 ti’ abril ti’ u ja’abil 2019e’, leti’ ka yáax beeta’ab yéeytambal tu lu’umil Yucatán, ba’ale’ ka beeta’abe’, láayli’ k’ala’ab joolnaji’, ma’ j cha’ab u yila’al bix úuchik u beeta’al; ti’al u k’iinil 15 ti’ julioe’, ka’a beeta’ab yéeytambal, kex tumen ti’al le k’inakil je’elo’, ts’o’okili’ u yantal áaktibistaob tu k’áatajo’ob ka ts’a’abak ojéetbil tu táan kaaj bix u yúuchul le yéeyajo’. 
Úuchik túun u ts’a’abal le ka’ap’éel áamparoso’, le 18 ti’ agosto máaniko’, Suprema Corte de Justicia de la Nación (SCJN) tu jets’aj ma’ no’oja’an úuchik u beeta’al le yáax ka’ap’éel yéeytambalo’obo’, le beetike’, u yóoxtéenil úuchik u beeta’ale’, yanchaj u ts’a’abal ojéetbil bix beeta’abik le meyajo’ tumen Legislatura LXII, ti’al u páajtal u yila’al tumen kaaj.
 
 
Xak'alutskíinsa'an tumen: Sasil Sánchez Chan"
26/08/2021,Joana Maldonado,Sasil Sánchez Chan,"Cancún, Quintana Roo",U yantal u bin kajtal máak táanxel tu’uxe’ tu beetaj u yéemel u xookil paalal ku kaambal QRoo,"Máax jo’olbesik Secretaría de Educación en Quintana Roo (SEQ), Ana Isabel Vásquez Jiménez, tu ya’alaje’ u yantal u péek máak ti’al u bin kajtal táanxel tu’uxe’ tu beetaj u yéemil u xookil jaytúul paalal ku kaambal ka’alikil táan u ja’abil xook le ja’ab máaniko’; le beetike’, ikil ma’ náach k’iin u káajal xooke’, SEQ tu ya’alaje’ ch’éen u xo’okol kex ichil 3 mil yéetel 4 mil xoknáalo’ob.  
Vázquez Jiméneze’ ku alab óoltik u yantal uláak’ xoknáalo’ob kéen káajak xook ichil educacion básica, le beetik táan u páa’tal u chan ya’abchajako’ob ichil u sistemail kaambal.
Tu k’a’ajsaje’ ichil tuláakal u noj lu’umil Méxicoe’, chéen tu péetlu’umil Quintana Roo “ma’ tu ch’éenel u k’a’amal paalal ti’al u ts’íibta’al u k’aaba’ob xook”, tumen mantats’ u yantal u bin máako’ob kajtal táanxel tu’ux, le beetik ku yantal u beeta’al beyo’.
U yantal u bin kajtal máak táaxel tu’ux tumen u baatsilo’ob Quintana Rooe’ tu beetaj u yéemel le jaytúul paalal yachajij, le beetik walkila’ chan ch’eenel u xookil paalal ts’íbta’an u k’aaba’ te’e najilo’ob xooko’. Ba’ale’ kex beyo’, ku ka’a yantal xoknáalo’ob tumen kéen káajak xook tuka’atéen.
 
 
Uláak’ ba’ax tsola’ab tumen Vásquez Jiméneze’, leti’ najilo’ob xooko’, tumen ichil le maanal mil 500 u p’éel yaan te’e péetlu’umo’, yaan kex 350 tu’ux ma’ chuka’an ba’al ti’al u jeel káajal xo’ok te’e ja’aba’, tumen okolta’ab wa k’askúunta’abo’ob.  
“Ku yaatal k óol ba’ax ku yúuchul, maanal mil 500 najilo’ob xook yaan, ba’ale’ ma’ xan táan u páajtal u yantal juntúul máax ku kaláantik lalaj jump’éeli’, kex áantabo’on tumen Seguridad Pública, ma’ táan u béeytali’, le beetike’ ti’ 350 u p’éel najilo’ob xooke’ ma’ táan u páajtal u suut paalal kaambal tumen mina’an sáasil, ja’, mix jump’éel ti’ le je’elo’oba’ wa k’askúunta’abo’ob”, tu ya’alaj.
Yóok’lal bix yanik le najilo’ob xooka’, yaan u k’a’abéetchajal ti’ SEQ ichil ka’ap’éel wa óoxp’éel winalo’ob ti’al u yutskíinsiko’ob yéetel u yáantajil Instituto de Infraestructura Física Educativa (Ifeqroo), jo’olbesa’an tumen Abraham Martínez Herrera; ti’al u béeyta’ale’ táan u tukuta’ale’ yaan u k’a’abéetkunsa’al 27 miyonesil pesos.
Ti’ le juevesa’, tu yáax k’iinil úuchik u je’ebel u kúuchil Internet Regreso Responsable a la Escuela, tu’ux unaj u je’ets’el tumen najilo’ob xook wa yaan u suuto’ob meyaj te’e kúuchilo’obo’, ila’ab chéen 60 ti’ le mil 500 najilo’ob xook yane’, tu k’áatajo’ob ka suunako’ob kaambal te’elo’. U jeelo’obe’ tu k’áatajo’ob ka beeta’ak ti’ Internet, je’el bix tak bejla’o’.
Notas relacionadas:
Xak'alutskíinsa'an tumen: Sasil Sánchez Chan"
26/08/2021,Abraham Bote Tun,Sasil Sánchez Chan,Jo',"Le Noj lu’uma’ unaj u yilik ka ts’aatáanta’ak u páajtalil u kaambal paalal, je’el bixake’, ti’ Internet wa ti’ le najilo’ob xooko’","U múuch’kabil Asociación Estatal de Padres de Familia (Aepaf) ti’ u lu’umil Yucatán tu k’áataj ka táakmuk’ta’ak ba’ax ku jet’sik yaan u beeta’al tumen u taatatsil xoknáalo’ob; ts’o’okole’, wa ma’ táan u jet’siko’ob u biinsik u paalalo’ob najil xooke’, unaj ma’ u xo’ot’ol u kaambalo’ob ti’ Internet, le beetik jo’olpóopo’obe’ unaj u táanilkuunsiko’ob u páajtalil yaan ti’ob ti’al u kaambalo’ob.
Le je’ela’ u k’áat u ya’ale’, ka ila’ak, tumen u yóox jaatsil meyaj jala’ache’, ka yanak tuláakal ba’ax k’a’abéet ti’al u páajtal u yantaal le xooko’, ka ts’a’abal u nu’ukulilo’ob k’a’abéet, kóomputadoráas, séelularo’ob, yéetel uláak’ ba’alo’ob unaj u yantal, je’el bix Internet.  
Kex tumen walkila’, u jo’olpóopilo’ob kaambale’ ma’ táan u k’áatiko’ob ka yanak ju’unil tu’ux ku mokt’anta’al múul kuuche’, múuch’kabile’ tu ya’alaje’, yaan ya’abach taatsilo’ob láauyli’ ma’ táan u yóotik u biinsik u paalal te’e najilo’ob xooko’, tumen saajak u pa’ak’al ti’ob Covid-19.
Jayp’éel k’iino’ob paachile’, jala’ach Andrés Manuel López Obrador tu tselaj u ju’unil tu’ux ku mokt’anta’al múul kuuch táan u k’áata’al ka’ach ti’al u suut paalal te’e najilo’ob xooko’, le beetike’ Secretaría de Educación Pública (SEP) tu ya’alaje’ ma’ táan u k’a’abéetchajal le ju’uno’.
 
 
Paula Lira Moguel, máax jo’olbesik Aepafe’, tu k’áataj ma’ u xa’ak’besa’al u tuukul taatsilo’obe’, tumen leti’ob tu juunalo’ob unaj u jets’iko’ob ba’ax u k’áat u beeto’ob, beyxan unaj u ts’a’abal tuláakal ba’ax k’a’abéet ti’ le xoknáalo’obo’ ti’al ma’ u yantal mix máak ka u p’atej.
Ichil ba’ax tu ya’alaj Lira Moguele’, le talamilo’oba’ ku yantal ti’ ya’abach batsilo’obe’ tumen mina’an ti’ob u nu’ukulil chuka’an, mix xan u taak’inil, ti’al u yantal kaambal ti’ Internet.  
Beyxan, tu ya’alaje’, unaj u na’atale’ yaan ya’abach taatsilo’ob tse’el ti’ob meyaj wa jach p’él kuxliko’ob yóok’lal ba’ax úuch tumen le pak’be’en k’oja’ano’, le beetik jo’olpóopo’obe’ unaj u táakmuk’tik xoknáalo’ob ti’al ma’ u p’atik u xooko’ob, je’el bixak ka u yóot u beeto’ob.  
Tu k’áataj xane’, ka ts’a’abal ojéeltbil ba’al tu beel, sáasil yéetel jach tsoola’an ti’al u na’atal bix kun suut máak xook, ka a’alak ba’ax sajbe’entsilo’ob yaan, ba’ax unaj u beeta’al yéetel bix unaj u bin máak najil xook, ti’al beyo’ u jets’a’al tu beel bix kun úuchul le xooko’.   
Leti’e’, ts’o’ok u yilik xan tumen beey a’alanik ti’ tumen jaytúul taatatsilo’obe’, ya’abach najilo’ob xooke’ ma’ no’oja’an yaniko’ob ti’al u bin paalali’, le beetike’, yaan tu’ux unaj páakta’al soolar, beyxan táan u k’áata’al ka yanak jeel áantibakterial yéetel uláak’ ba’ax k’a’abéet.  “Ya’ab ba’al ma’ sáasil yaniki’”, tu ya’alaj.
Xak'alutskíinsa'an tumen: Sasil Sánchez Chan"
27/08/2021,Rosario Ruiz Canduriz,Sasil Sánchez Chan,,"X t'ara'ach wa meerech, juntúul chan ba'alche' ma' k'ajlóolta'ani'","X t’ara’ach, meerech, meemech, wa meeche’ (Sceloporus chrysostictus) juntúul ba’alche’ siijil tu petenil Yucatán. Ba’ale’ ti’ ba’alche’ob je’el bix le je’ela’ yaan 106 u p’éel u jejeláasil, ti’ le je’elo’obo’, kamp’éele’ ti’ kaja’ano’ob tu noojolil u lu’umil México. 
Yaan u jejeláasilo’ob je’el bix u x k’i’ixpach t’ara’achil Cozumel (Sceloporus cozumelae), sir wo (Sceloporus lundelli) yéetel ch’ooj k’i’ixpach (Sceloporus serrifer). Ya’abach ba’al yaan ti’ le chan ba’alche’a’, ba’ale’ ya’ab xan ma’ k’ajóolta’an yóok’lali’. U ch’a’amaj u moots ti’ u jeeneroil Sceloporus, siijilo’ob tu xamanil yéetel tu chúumukil América; u ya’abile’ mejentak ts’o’okole’ ti’ suuk u yantalo’ob naats’ ti’ pak’o’obi’. 
Ichilo 10 tak 12 séentimetros ku nuuktalo’ob yéetel suuka’an u jaantik mejen ik’elo’ob, beyxan x ya’axkacho’ob; ku páajtal u yila’alo’ob tu peetenil Yucatán, tu xamanil Belice yéetel Guatemala. 
Xak'alutskíinsa'an tumen: Sasil Sánchez Chan"
30/08/2021,Cecilia Abreu,Sasil Sánchez Chan,"Mérida, Yucatán",Bejla’a káaj u meyajilo’ob ti’al u no’oja’an p’a’atal ba’al ti’al u suut paalal kaambal ti’ u najilo’ob xook yaan tu lu’umil Yucatán,"U “suut paalal kaambal x ma’ sajbe’entsilile’” ti’ najilo’ob xooke’ je’el bix a’alan unaj u yúuchul tumen u jo’opóopilo’ob u lu’umil Yucatáne’, yaan u yúuchul bejla’a 30 ti’ agosto, tumen yaan u je’ebel u joolnajilo’ob le kúuchilo’ob tuka’atéeno’, tu jo’oloj jump’éel ja’ab yéetel uláak’ táanchúumuk úuchik u yantal u yúuchul kaambal tu yotoch máak.  
Te’e lunesila’, k’a’am taatsilo’ob te’e najilo’ob xooko’, ti’al u tiskbalta’al ti’ob bix kéen máanak u xookil 2021-2022, tumen xoknáalo’obe’ unaj u káajsiko’ob xook tu k’iinil 6 ti’ septiembre, ba’ale’ yaan u bino’ob najil xooke’ chéen wa beey tu jets’ajo’obo’.  
Ti’al el bejla’o’ u tuukulile’, leti’ u tsikbalta’al ti’ taatatsilo’ob ba’ax k’a’abéet u yantal ti’ob ti’al u suuto’ob kaambal te’e najilo’ob xooko’, yaan xan u núukiko’ob k’áat chi’ob ti’al beyo’ u yojéeltiko’ob ba’ax k’a’abéet ti’al u jets’iko’ob bix u k’áato’ob ka úuchuk le xooko’, tu yotocho’ob wa ti’ najilo’ob xook. 
 
 
Aj ka’ansajo’ob túune’, yaan u páajtal u yojéeltiko’ob jaytúul xoknáalo’ob yaan u yantal ti’al u káajsa’al xook te’e kúuchilo’obo’, ti’al beyo’ u jach jéets’el bix kéen suunak máaki’, beyxan wa yaan u k’a’abéetchajal u ja’atsal múuch’o’ob wa ma’.
Le ja’abil xookila’, yaan u ts’o’okol 8 ti’ julio ti’ u ja’abil 2022, ts’o’okole’ beey dée yéeybil yanik bix kéen suunak paalal xooke’, láayli’ yaan xan u p’a’atal u páajtalil u kaambalo’ob ti’ Internet.
U mola’ayil Secretaría de Salud Estatale’ tu ts’áaj k’ajóoltbile’, ts’o’ok u ts’a’abal báakunail Covid-19 ti’ 98 por siientoil aj ka’ansajo’ob; kex u 75 por siientoile’ ts’o’ok u ts’a’abal u yáax jaatsil yéetel u 50 por siientoile’ ts’o’ok u chúukpajal u ka’a jaatsili’, “le je’elo’ ku yáantaj ti’al u káajal u p’a’atal ba’al tu beel ti’al u ch’a’ajolta’al u beeta’al ba’al, tak kaambal”.
Le sábado máaniko’, máax jo’olbesik Secretaría de Educación estatal, Liborio Vidal Aguilar, tu ts’áaj k’ajóoltbil u nu’ukbesajil Protocolo Estatal de Regreso a Clases tu táan 140 u p’éel najilo’ob xook, ti’ le 250 u p’éel táakbesa’an ichil Asociación Mexicana de Escuelas Particulares A.C. (Amepac) Yucatán, jo’olbesa’an tumen Elías Dájer Fadel.
Kúulpach ti’ le je’elo’, aj ka’ajsajo’obe’ tu beetajo’ob xíimbalil líik’saj t’aan, le 26 ti’ agosto máaniko’, ti’al u chíikbesiko’ob ma’ ki’imak u yóolo’ob tumen yaan u yantal u suuto’ob meyaj te’e najilo’ob xooko’, tumen ku tukultiko’obe’ sajbe’entsil ti’al xoknáalo’ob. Tu ya’alajo’obe’, yaan tu’uxe’ mina’an mix ja’, ts’o’okole’ ma’ chuka’an u nu’ukulil ti’al u kaláanta’al paalali’.
Xak'alutskíinsa'an tumen: Sasil Sánchez Chan"
30/08/2021,Jairo Magaña,Sasil Sánchez Chan,Kaanpech,"Káaj xook ti’ 904 u p’éel najilo’ob xook tu péetlu’umil Kaanpech, kex k’aank’an sajbe’entsil jeets’el te’elo’","Ichil tuláakal u péetlu’umil Kaanpeche’, yaan 904 mil u péel najilo’ob xook ti’ níibel baasikóo suunaj xook te’e lunesa’. Ti’al u béeytale’ yanchaj u líik’sa’al tuláakal ba’al ti’al u kaláanta’al paalal, je’el bix u no’onol tu’ux unaj u beeta’al fiiláa tumen paalal kéen oojko’ob te’e kúuchilo’ob xooko’, beyxan ts’a’ab u kúuchil tu’ux u p’i’isil u k’íinalil u wíinkilal paalal yéetel tu’ux u ts’a’abal jeel.  
Yaan jayp’éel najilo’ob xook jaba’ab le viernes yéetel el sábado máaniko’; máaxo’ob beet u meyajile’, tu yilajo’ob ka yanak uk’be’en ja yéetel sáasil te’e najilo’ob xooko’.  
U méek’tankaajil Kaanpech yéetel Carmene’, leti’e’ tu’ux ma’ ya’abak najilo’ob xook ts’o’ok u no’ojkunsa’al ti’al u suut paalali’, ba’ale’ Secretaría de Educacióne’ (Seduc) ma’ xan tu ts’áaj k’ajóoltbil jayp’éel najilo’ob xook tu k’áatajo’ob ka béeyak u suuto’ob meyaj te’e kúuchilo’obo’. 
 
 
Kex beyo’, láayli’ yaan j ka’ansajo’ob yéetel taatatsilo’ob ma’ jach sáasil yanik ti’ob bix kun úuchul xook tuka’atéeni’, tumen u yojelo’obe’ u boonil Semáforo Epidemiológico Nacional láayli’ chak k’aank’an yanik, ts’o’okole’ ichil ba’ax jets’a’an ti’al u kaláanta’al kaaje’, ku ya’alale’ kúuchilo’obe’ chéen u 30 por siientoil ku páajtal u chu’upulo’obi’, le beetike’ ma’ je’ets’ek bix kéen beeta’ak u nu’ukil u k’a’amal paal te’e najilo’ob xooko’. 
Ich tsool meyajo’obe’ ku ya’alale’, aj ka’ansajo’ob yéetel aj meyajo’ob te’e najilo’ob xooko’ ts’o’ok u p’a’atal ba’al tu beel ti’al u k’a’amal paalal bejla’a lunese’; u 80 por siientoil ti’ le 904 u p’éel najilo’ob xooko’ yaan u suuto’ob xooke’ ti’ yaano’ob te’e méek’tankaajilo’ob Calkiní, Hecelchakán, Tenabo, Hopelchén, Calakmul, Champotón, Palizada yéetel Candelaria, tu’ux asab ya’an najilo’ob xook yaan.
 
Úuchik u k’a’aytal’al yaan u suut paalal kaambal te’e najilo’ob xooko’, kex chak k’aank’an yanik u sajbe’entsil kaaj yóok’lal u pak’be’en k’oja’anil Covid-19e’, t’aanaj u aj ka’ansajilo’ob Coordinadora Nacional de Trabajadores de la Educación (CNTE) ti’al u ya’aliko’obe’ ma’ táan u éejentiko’ob ka suunak paal kaambal te’e kúuchilo’obo’, tumen ku ya’aliko’obe’ ku beeta’al u yantal sajbe’entsil ti’ le paalalo’obo’ beyxan ti’ le aj ka’ansajo’obo’. Alvar Sosa Herrera yéetel Silverio Tuz Góngorae’, tu ya’alajo’obe’ aj ka’ansajo’ob táan u yóotiko’ob suut meyaj te’e najilo’ob xooko’ táan u beetiko’ob tumen yaan mokt’aan u beetmajo’ob yéetel Secretaría. 
“To’one’ táan k ilike’ jatsa’an le aj ka’ansajo’obo’ tumen yaan ba’ax utsil u ti’alo’ob, ba’ale’ máaxo’on ma’ táan k óotike’ yaan k péek ti’al u yu’uba’al ba’ax k a’alik wa ka k’uchuk k’a’abéetchajalo’, tumen ma’ k k’áat ka káajsa’ak xook te’e kúuchil kaambalo’obo’; unaj k tukultik ba’ax kun úuchul yéetel xoknáalo’ob, beyxan k éet meyajo’ob”, tu ya’alaj Sosa Herrera. 
Beyxan, tu ya’alajo’obe’ najilo’ob xooke’ ma’ p’ata’ano’ob tu beeli’, ts’o’okole’ táan ti’ u yu’ubal ba’ax ku ya’alal tumen u jala’achil Méxicoe’, unaj u ts’a’abal taak’in ti’al u yantal máak x ma’ sajbe’entsilil te’e najilo’ob xooko’. 
Xak'alutskíinsa'an tumen: Sasil Sánchez Chan"
30/08/2021,La Jornada Maya,Sasil Sánchez Chan,"Chetumal, Quintana Roo",Ts’o’ok u láaj p’a’atal ba’al tu beel ti’al u káajal xook QRoo,"Bejla’a’ lunes, 30 ti’ agostoe’, káaj u ja’abil xook 2021-2022. Ma’ jumpuul kéen suunak paalali’, chéen tu’ux láaj chuka’an ba’al ti’al u yantal le xooko’, le tu’ux ma’atecho’, yaan u ch’a’ajolta’al xook ti’ Internet ka’alikil u beeta’al ba’ax ku k’áata’al ti’al u kaláanta’al máak ti’ u k’oja’anil Covid-19. Ti’al u béeytal xook te’e kúuchilo’obo’, jo’olpóopo’obe’ tu ts’áajo’ob k’ajóoltbil Plan de Regreso Responsable a la Escuela, tu’ux unaj u múul meyaj máak ti’al u yutsil paalal yéetel máaxo’ob kun bin te’e najilo’ob xooko’. 
 
 
Xak'alutskíinsa'an tumen: Sasil Sánchez Chan"
30/08/2021,Afp,Sasil Sánchez Chan,"Luisiana, Estados Unidos","Chak ik’al Idae’ jaats’naj yóok’ol Luisiana, tu lu’umil EU","Le domingo máanika’, chak ik’ale’jatsa’an beey káategorya 4e’, tu beetaj u yaantal buulilo’ob, u xo’ot’ol sáasil yéetel tu k’askúuntaj ba’alo’ob, beey j ts’a’ab k’ajóoltbil tumen Centro Centro Nacional de Huracanes (NHC), U chúumukil le k’a’amkach ba’alo’ kóoj láas 11:55 ja’atsab k’iin, naats’ ti’ Port Fourchon. U yiik’ale’ tu chukaj tak 240 kilómetros ichil jump’éel ooráa, tu k’iinil xan úuchik u chukik 16 ja’abo’ob máanak xan u yiik’alil Katrina, ka’aj tu k’askúuntaj xan ya’abach ba’al yéetel tu kíinsaj maanal mil 800 máak.
 
 
Xak'alutskíinsa'an tumen: Sasil Sánchez Chan"
31/08/2021,Cecilia Abreu,Sasil Sánchez Chan,"Mérida, Yucatán",Tu yáax k’iinil u suut máak kaambal ti’ najilo’ob xooke’ tu much’ajubáaj aj ka’ansajo’ob yéetel u taatatsil paalalo’ob,"Tu sáasbal jo’oljeak lunese’ máaxo’ob tu yóotajo’obo’ suunajo’ob ti’ najilo’ob xook. Tu noj kaajil Jo’, tu jo’oloj 18 winalo’ob k’ala’ak u najil xook Nicolás Bravo, tu baantail Santiagoe’, ka’a je’ek’abta’ab joolnaj, ba’ale’ kex beyo’, x ka’ansajo’ob yano’ob te’elo’ tu ya’alajo’obe’ u ya’abil le xoknáalo’obo’ tu jets’ajo’ob ti’ Internet kéen u ch’a’ob le xooko’.  
U 18 u p’éel kúuchilo’ob xook yaane’, je’eb tuka’atéen le 30 ti’ agosto máanika’, kex ti’ u ya’abile’ óoli’ mix máak bini’. Yanchaj wa jaytúul taatsil bine’ ti’al u ya’alik bix kéen u ch’a’a xook u paalil: te’e najil xooko’ wa ti’ Internet.
 
 
X ka’ansaj Lucía Amayae’, máax ku ka’ansik segundo ti’ primariae’, tu ya’alaje’ ti’ le 19 u túul xoknáalo’ob yaan ti’e’ chéen juntúul ts’o’ok u jets’ik yaan u bin kaambal te’elo’, le beetike’ láayli’ unaj u kaxtik bix kéen u beet le ka’ansajo’, tumen mina’an Internet ti’ob te’e najil xooko’, le beetik ma’ tu béeytal u meyaj beyo’.
“Kexi’ wa ka ts’a’abak to’on ka’ach tumen u Jala’achil le lu’uma’ (Internet)”, tumen wa beyo’, ku ya’alik, je’el u páajtal u ts’a’abal xook ti’ paalal táan u jets’ik tu yotoch kun kaambal, je’el bix úuch le ja’ab máaniko’.
Sáamal miércolese’ leti’ kéen láaj je’ets’ek ba’al ti’ le ja’abil xooka’ tumen te’e k’iino’ yaan u yojéeltiko’ob jaytúul paalal kun bin te’e najil xooko’, tu ya’alaj.   
Ku tsikbaltike’, aj ka’ansajo’obe’ u ts’áamaj u yóolo’ob ti’al le meyajo’, ba’ale’ ku yilke’ táan u binetik ya’abach ba’alo’ob tumen “t chiichimpoolkíinsakbáaj ti’al u kaamal le paalalo’obo’, ba’ale’ ma’ táan u chúukpajal u nu’ukulil (te’e najil xooko’), ts’o’okole’ beey mina’ano’, to’on bo’otik”.
Ti’ le 350 u túul taatatsilo’ob yaane’, chéen 10 áantajnaj ti’al u páakta’al le najil xooko’, le beetike’, ku yilko’obe’ ma’ táan u yáanta’alo’ob xan ti’al u bo’otiko’ob Internet. Beyxan, táan u k’áatiko’ob u yáantaj jo’olpóopo’ob ti’al u béeytal u líik’sa’al tuka’atéen u yóok’olil le doomo’, tumen úuchik u taal u yiik’al Graace’ níikij ts’o’okole’ láayli’ ti’ p’aatal te’e lu’umo’”.  
Juntúul na’tsile’, tu tsikbaltaje’, tu jets’aj ma’ táan u biinsik u paalil te’e najil xooko’, “tumen séeba’anili’ u k’oja’antale’”, ts’o’okole’ sajbe’entsil u yilik wa ku yantal u na’akal ti’ kamion ti’al u bin tak te’elo’, tumen leti’e’ Ciudad Caucel kaja’an.   
Ti’al máaxo’ob yaan u jets’ik u bino’ob kaambal te’e najil xooko’, yaan u yantal u bino’ob óoxp’éel ooráa, ma’ táan u yantal u súutukil je’elil ti’al ma’ u yantal u jantiko’ob wa ba’ax, ti’al beyo’ ma’ u luk’siko’ob u pix chi’ob mix junsúutuk. “Táan u kaxta’al u jach kaláanta’al paalal je’el ba’axak súutukile’”. 
Xak'alutskíinsa'an tumen: Sasil Sánchez Chan"
31/08/2021,La Jornada Maya,Sasil Sánchez Chan,"Chetumal, Quintana Roo",Quintana Rooe’ tu jets’aj u ch’a’ak u ja’abil xook ti’ Internet,"Rosario Ruiz / Miguel Améndola / Joana Maldonado
U ya’abil u najilo’ob xook ti’ u níibel báasikoil yéetel meedio súuperiore’ p’áat k’aalalil tak tu k’iinil 30 ti’ agosto, tumen leti’e’ k’iin jets’a’ab unaj u suut paalal kaambal te’e najilo’ob xooko’. Máax jo’olbesik Secretaría de Educación ti’ u péetlu’umil Quintana Roo, Ana Isabel Vásquez Jiménez, tu ts’áaj k’ajóoltbile’ chéen 41 u p’éel puublikóo kúuchilo’ob, yéetel 300 u p’éel pribaado’obe’, tu káajsajo’ob xook le lunes máanika’.
Vásquez Jiménez tu ya’alaje’ yanchaj mil 200 u túul xoknáalo’ob, ti’ le 360 mil ts’íibta’an u k’aaba’obe’, suunaj te’e najilo’ob xooko’. Tu tsolaje’ ti’al u béeytal u suut máak te’e kúuchilo’obo’, unaj u ts’aatáanta’al 28 ba’alo’ob yéetel u je’ets’el jump’éel nu’ukbesaj ti’al le xoknáalo’obo’.
 
 
“Leti’e’ najilo’ob xook kéen u jets’o’ob bix kéen úuchuk ba’al, mina’an u k’iinil ti’al u beetiko’ob, láayli’ táan u tsikbalta’al (bix kun suuto’ob)”, tu ya’alaj x séekretaria. Aj ka’ansajo’obe’ káaj u meyajo’ob le lunesa’: “u ya’abile’ táan u bin meyaj te’e najilo’ob xooko’, chéen máaxo’ob yaan uláak’ wa ba’ax k’oja’anile’ láayli’ u meyajo’ob ti’ Internet”. 
Beyxan, tu ya’alaj, yanchaj 1.4 por siientoil xoknáalo’ob tu p’atajo’ob xook, ba’ale’ láayli’ p’aatal óoxp’éel winalo’ob ti’al u “kaxta’al” uláak’o’ob.
Ti’ xíimbalil beeta’ab ti’al u yila’al bix yanik ba’al te’e najilo’ob xooko’ tu méek’tankaajilo’ob Cancún, Playa del Carmen yéetel Tulume’ béeychaj u yila’ale’ u ya’abile’ láayli’ k’aalalo’obe’. Yanchaj preeskolaro’ob suunaj meyaj tu kaajil Playa del Carmen, ba’ale’ jach kaláanta’an bix úuchik u beeta’al; yaan uláak’ tu’uxo’obe’ táan u meyajta’al ti’al u p’a’atal tu beel.  
Tu kaajil Tulume’, chéen tu najil xook Octaviano Solís Aguirre jets’a’ab u suut máak kaambal te’elo’ ti’al u ja’abil xok 2021-2022. Yanchaj jaytúul paalal biinsa’abi’. Juntúul ko’olel tu biinsaj u paalile’ tu ya’alaje’ tu jets’aj u bisik tumen je’el u kaambal tu beel beyo’, ts’o’okole’ tumen ma’ táan u chúukpajal ti’ ba’ax k’a’abéet ti’al u ch’a’ak xook ti’ Internet.   
Tu kaajil Cancúne’ chéen ti’ jayp’éel páartikular najilo’ob xook bin máaki’, yéetel xa’ak’an meyaj kéen u beeto’ob; kex beyo’, tu séekundariail Nassim Joaquín Ibarra jach ja’atskab k’iin ka’aj káaj u k’uchul xoknáalo’ob. 
Xak'alutskíinsa'an tumen: Sasil Sánchez Chan"
31/08/2021,La Jornada Maya,Sasil Sánchez Chan,Kaanpech,Yéetel u yáantajil nu’ukbesajo’obe’ suunaj xook paalal,"U xoknáalilo’ob ti’ u níibel basikóo ti’ u najilo’ob xook Kaanpeche’, suunajo’ob ti’ najilo’ob xook le lunes máanika’, kex k’aank’an sajbe’entsil jets’an Semáforo Epidemiológico Nacional, te’e noj lu’umo’. Ichil ba’ax ts’a’ab k’ajóoltbil tumen Secretaría de Educación del Estado a’alabe’ yanchaj 30 mil xoknáalo’ob bino’ob u ch’a’ob xook te’e kúuchilo’obo’. Yaan taatsilo’ob a’alike’ saajko’ob u biinsik u paalalo’ob, ba’ale’ ku tukultiko’obe’ tsikbal ts’o’ok u beetiko’ob yéetelo’obe’ je’el u yáantaj ti’al u na’atiko’ob k’a’anan u kaláantikubáajo’ob. 
 
 
Xak'alutskíinsa'an tumen: Sasil Sánchez Chan"
31/08/2021,Antonio Bargas Cicero,Sasil Sánchez Chan,"Mérida, Yucatán","U múuch’báaxalil Leonese’, jach ta’aytak u náajal tuka’atéen ich Zona Sur","Jump’íit u bin ti’al u loots’, tuka’atéen, Leones tu táan Diablos, ichil Serie de Campeonato tu baantail Zona Sur. Muuk’ yéetel k’am bolaae’, ka’ap’éel noj ba’al ti’ le báaxalo’, tumen leti’ ba’ax áantajnaj ti’al u wuktéen táanilchajalo’ob ichil playoffs México, 5-3; chéen táan u binetik ti’ob jump’éel náajal ichil u ka’atéenil u báaxtiko’ob Serie del Rey. Joonrono’obe’ beeta’ab tumen Yadir Drake yéetel José Juan Aguilar, máaxo’ob beet u p’áatal 3-1 u múuch’báaxalil Yucatán (3-0), beyxan yóok’lal báaxal tu beetaj Alex Liddi yéetel Walter Ibarrae’ béeychaj u loots’o’ob tu ts’ook. Jake Thompsone’ leti’e’ máax náajalnajo’.
 
 
Xak'alutskíinsa'an tumen: Sasil Sánchez Chan"
01/09/2021,Jairo Magaña,Sasil Sánchez Chan,Kaanpech,Layda Sansorese’ ku ts’áak u kuuch u áayuntamientoil Kaanpech úuchik u k’e’exel u beel Tren Maya,"Kex yanchaj jump’éel múuch’kabil kaaj k’ajóolta’ab beey Tres Barrios tu’ux táakpaj u kajnáalilo’ob Santa Lucía, La Ermita yéetel Camino Real, ts’o’okole’ yaan áamparo’ob ts’a’ab tumen múuch’kabilo’ob kaláantik máaya kaajo’ob, je’el bix Consejo Regional Indígena Popular de Xpujile’ (CRIPX), x jala’ach yéeya’an tu lu’umil Kaanpeche’, Layda Sansores San Román, tu ts’áaj u kuuch u áayuntamientoil Kaanpech yóok’lal ba’ax jets’a’ab tumen Fondo Nacional de Fomento al Turismo (Fonatur), tumen k’a’ayta’abe’ Tren Mayae’ ma’ táan u yokol ich kaaj, chéen tu bak’pachil kun máan. 
Tu ya’alaje’ Eliseo Fernández Montúfare’ leti’e’ máax beet u k’uuxil u kajnáalilo’ob Tres Barrios tumen chéen jaytúul ti’ leti’ob ma’ u k’áato’ob ka’ach ka máanak u beel Tren te’e ich kaajo’, le beetik tu ya’alaje’ yaan u yila’al wa je’el u páajtal u beetiko’ob wa ba’ax ti’al ma’ u sa’atal le taak’in táan ka’ach u ts’a’abal ti’al u beeta’al le meyaj te’e lu’umo’.
 
 
“Yaan k ilik yéetel yaan k xak’altik ba’ax je’el u páajtal k beetik ti’al ma’ u sa’atal ba’ax yaan ka’ach u yantalo’, k k’áat ka yanak noj k’eexilo’ob Kaanpech, ts’o’okole’ u ts’a’abal taak’in ti’al u beeta’al meyajo’obe’ ku beetik u chan yantal jump’íit ti’ le beyka’aj ba’al ts’o’ok u sa’atal yóok’lal pak’be’en k’oja’an”, tu ya’alaj.  
Beyxan tu tsikbaltaje’, ichil múuch’tambal yanchaj yéetel Rogelio Jiménez Pons, máax jo’olbesik Fonature’, le 3 miyoonesil pesos jatsa’an ti’al u yúuchul meyaj te’elo’, ts’o’ok u tse’elel, ba’ale’ wa ka yanak ka’ache’ yaan u k’a’abéetkunsa’al ti’al u k’e’exel u táanil najo’ob k’ajóolta’an beey casonas.
Ba’ale’, Lurdes Ganzo Rivera, máax táaka’an ichil u múuch’kabil Tres Barriose’, tu ya’alaj Sansores San Románe’ ma’ u yojel ba’ax ku ya’alik tumen mix juntéen kajlak Kaanpech, ts’o’okole’ leti’obe’ ma’ tu ts’áaj u yéeyajilo’ob ti’ Eliseo Fernández Montúfar tumen leti’ xane’ ma’ tu yóotaj u yáanto’ob ti’al u k’áatiko’ob ka k’e’exek u beel Tren ku máan ich kaaj.  
“Kéen yanak yéeytambale’, to’one’ k a’alik ti’ máaxo’ob ku báaxalo’obe’ ba’ax k k’áat, ba’ale’ le ko’olela’ ma’ u yojel mix ba’ali’ tumen ka’alikil táan u k’iinilo’ob káampañae’ mix juntéen wa’alaj weye’, ts’o’okole' mantats’ ti’ yaan Ciudad de México”, tu ya’alaj.  
Tu ya’alaj xane’, yaan xak’aalo’ob beeta’an ti’al u yila’al wa no’oja’an u ts’a’abal u beel chimes k’áak’ te’elo’, ka’aj ila’abe’ ma’ no’oja’an lu’umil u ti'al. 
Xak'alutskíinsa'an tumen: Sasil Sánchez Chan"
01/09/2021,Juan Manuel Contreras,Sasil Sánchez Chan,"Mérida, Yucatán",Ma’ táan u yantal u éestasionil Tren Maya tu noj kaajil Jo’; yaan u ts’a’abal Teya,"“U jala’achil u lu’umil Méxicoe’ tu jets’aj Tren Mayae’ ma’ táan u yokol tu noj kaajil Jo’”, beey tu ya’alaj jala’ach Mauricio Vila. Le je’ela’, tu ya’alaj, tumen le éestasion táan ka’ach u beeta’al tu k’áaxil La Planchae’ ma’ yantal walkila’.  
Tu súutukil úuchik u k’a’ayta’al túumben Estadio Sostenible de Yucatán (ESY), jala’ache’ tu ya’alaj Trene’ yaan ka’ach u tséelel jump’íit aantes u k’uchul Jo’, le beetik yaan u je’elel tu’ux yaan Teya, u méek’tankaajil Kanasín.
Vila Dosale’ tu ya’alaj le p’isk’iinil máaniko’, tu much’ajubáaj yéetel máax jo’olbesik Fondo Nacional de Fomento al Turismo (Fonatur), Rogelio Jiménez Pons ti’al u ka’a a’alik ti’e’ yaan u yóol meyaj ti’al u beeta’al jump’éel nojoch paarkée tu k’áaxil La Plancha.
 
 
“Ma’ in k’áat ka p’a’atak chéen beyo’, táan k kaxtik bix je’el u beetchajale’. Ma’ táan u xáantal k t’an múul meyaj uláak’ k’a’anan máako’ob ti’ kaaj, beyxan u áayuntamientoil u jaajil Jo’ ti’al k múul ikil ka yanak le nojoch paarkeo’ te’e tu’ux yaan La Planchao’”, tu ya’alaj.
Ka’aj t’aanaj u jo’opóopil Jo’e’, Renán Barrera Concha, tu ya’alaj k’a’anan u káajal u xak’altukulta’al bix kéen beeta’ak le meyajo’, tumen le k’áax je’elo’ ti’alinta’an tumen u lu’umil México. Le beetik tu sáasilkúunsaje’ Tren Mayae’ je’el u yutstal u yokol Jo’.  
“Ma’ tu yokol jach La Planchai’, ba’ale’ je’el u béeytal ti’ beel ku núup’ul Umán beyxan Teya, leti’e’ tu’ux ts’o’ok u yojéelta’al tak walkila’”, tu ya’alaj.
 
Ma’ xáanchaj k’a’aytak tumen Vila Dosal le k’eexilo’, ka’a jets’a’ab tumen Fonatur k’eexilo’ob beeta’ab ti’ u meyajil Tren Maya tu kaajil Jo’; ts’o’okole’ ts’o’ok u je’ets’el ma’ táan u káajsa’al u líik’sa’al u éestasionel jets’a’an yaan u beeta’al ka’ach tu k’áaxil La Plancha tumen yaan u ts’a’abal Teya.
“Ba’ax je’ets’e’ beeta’ab tumen úuchik u xak’alta’al u k’a’ananil u ts’o’okol meyaj je’el bix tukulta’ane’, yanchaj u k’e’exel u beel, tumen táan u yila’al ma’ u xantal mix ba’al kéen jo’op’ok u beeta’al mix xan bix u péek ba’al ich le noj kaajo’”, beey ts’a’ab te’e k’a’aytajil ts’íibo’. 
Xak'alutskíinsa'an tumen: Sasil Sánchez Chan"
01/09/2021,La Jornada Maya,Sasil Sánchez Chan,"Mérida, Yucatán",Túumben kúuchile' ti’ ku yantal tu bejil u bin máak Progreso,"Kúuchil ti’al keetilo’ob báaxale’ ti’ jets’a’ab u beeta’al ichil le k’áax tu’ux yaan ka’ach u najil xook Rodolfo Menéndez de la Peña, yóok’ol u bejil 60 tu xamanil u noj kaajil Jo’. Túumben noj meyaje’, tukulta’an u yantal tak ti’al u ja’abil 2023e’, yaan u yúuchul ti’al ka péeknak ba’al te’e kaajo’ tu’ux ka kaláanta’ak yóok’ol kaab, kaaj yéetel ka béeyak u meyaj tu juunal.
 
 
Xak'alutskíinsa'an tumen: Sasil Sánchez Chan"
01/09/2021,La Jornada,Sasil Sánchez Chan,"Tokio, Japón","Uts binik ti’ México, ts’o’ok maanal 300 medayáas yanak ti’ Juegos Paralímpicos","Aj keetil báaxalo’ob ti’ u lu’umil Méxicoe’ tu béeykunsaj u máansiko’ob jump’éel noj p’iis jets’a’an ichil u k’ajla’ayil u keetilo’ob Paralímpicos, úuchik u jach ma’alob beetik ba’al tu lu’umil Tokio. Náajalta’ab oro tumen j báab Arnulfo Castorena yéetel j áalkab José Rodolfo Chessanie’ áantajnajo’ob ti’al u píitmáansiko’ob le beyka’aj náajalta’an tak te’e k’inako’obo’, ti’al u k’ujsiko’ob tak 302 u p’éelal.
 
 
Xak'alutskíinsa'an tumen: Sasil Sánchez Chan"
02/09/2021,La Jornada Maya,Sasil Sánchez Chan,Ciudad de México,Jala’ache’ tu tse’ektaj u yóoxtsoolil meyaj; ku tukultik yaan u cha’abal u ts’o’oksik u meyaj tak 2024,"U jala’achil u noj lu’umil México, Andrés Manuel López Obrador, tu ts’áaj k’ajóoltbile’, te’e winala’ yaan u túuxtik ti’ Congresoo’ u patjo’ol k’eexil táan u tukultik u beetik ti’ u almejenil a’almajt’aan ti’al u mu’uk’ankúunsa’al u meyajta’al te’e lu’uma’, tuláakal ba’ax yaan u yil yéetel u muuk’il sáasil. Yéetel k’eexile’, Comisión Federal de Electricidade’ (CFE) yaan u béeytal u beetik u yantal u chuuka’anil muuk’ sáasil ti’al tuláakal kaaj.  
Ka’aj káaj u xokik u yóoxtsool meyajil ja’alache’, leti’e’ tu ya’alaj meyaj ku beetiko’obe’ tu beetaj u téejel k’aalal poliitikáa suuk u yantal ka’ach yóok’lal u meyajta’al sáasil tu lu’umil México. Beyxan, yóok’lal petrooleoe’, tu ya’alaj Petróleos Mexicanose’ (Pemex) yaan xan u yilik u k’uchul u jóok’s le beyka’aj k’a’abéet ti’al u beeta’al le tukulta’an unaj u yantal ka’alikil táan u meyaj u jala’achili’: ka’ap’éel miyoonesil báaril ichil jump’éel k’iin.  
 
Tu ya’alaj xane’ ts’o’ok u ch’éenel u ya’abtal le beyka’aj máak ku kíinsa’al sáansamal tu lu’umil Méxicoe’, ba’ale’ ya’abchaj u kíinsa’al ko’olel, u yoksa’al saajkil ti’ máak yéetel u yúuchul ookol ka’alikil tu juunal ku bin máak ti’ u kis buuts’.  Tu tsikbaltaje’, ti’ le k’iino’ob ts’o’ok u meyaj u jala’ache’, éem 96 por siientoil le beyka’aj kóombustiblee ku yokolta’al, le wáachikool ku ya’alalo’; u kíinsa’al máak éem 0.5 por siiento; u yokolta’al kis buuts’o’obe’ 28 por siientoil yéetel u yokolta’al u jáalk’abil máake’ 18 por siiento.
Tu ts’ooke’, tu ya’alaje’, bulukp’éel si’ipil ba’al jatsa’an beey jach táaj k’aastako’obe’, chéen óoxp’éel ts’o’ok u ya’abtali’: u kíinsa’al ko’olel ya’aabchaj 13 por siiento; u yoksa’al saajkil ti’ máak 28 por siiento yéetel u yokolta’al máak ka’alikil tu juunal ku bin ti’ u kis buuts’e’ 12 por siiento.
 
Ka’alikil táan u tse’ek tu kúuchil beeta’ab ti’al u chíimpolta’al Benito Juárez, Palacio Nacionale’, jala’ache’ tu ya’alaj “u kaláanta’al taak’in, u tse’elel fíideikomisos yéetel u jeel taak’in ma’ patal u k’a’abéetkunsa’al ka’ache’, béeychaj u yantal u uláak’ taak’in ti’al u yutsil kaaj”. 
Tu jo’oloj ka’ap’éel ja’ab yéetel bolonp’éel winalo’obe’, ts’o’ok u líik’spajal jump’éel biyoon 400 mil miyoonesil pesos, tumen láayli’ táan k ilik ka ch’éenek u beeta’al ba’al ma’ unaji’”, tu tsikbaltaj.
 
Jala’ache’ tu ya’alaj ti’ u ja’abil meyaj le ka’atúul ts’ook jala’acho’obe’, suukchaj u p’áatal ma’ tsaj u bo’ota’al íimpuestos, pe’erchaj kex 366 mil 174 miyoonesil pesos. u chúumukile’ tumen ma’ bo’olnaj 58 nukuch mola’ayo’ob.
“K’a’abéet in wa’alik ti’ kaaj tumen leti’ unaj in beetik, unaj ka’ach u yokol 189 mil 18 miyoonesil pesos, ba’ale’ walkila’ ma’ táan u beeta’al ba’al beyo’. Taan k beetik u bo’ota’al le yaan u beetchajalo’, ts’o’okole’ ma’ táan k cha’ak u beeta’al ba’ax ma’ unaji’”.
U kúuchil u jáayal péepen k’áak’ Felipe Ángeles
U beeta’al le nojoch kúuchil Santa Lucíae’ yéetel u meyajil u kúuchil Texcocoe’ je’elsa’ab tumen beey úuchik u yóotik kaaj, tu ya’alaj, tumen jach ko’oj kun jóok’ol ti’ kaaj, ts’o’okole’ yaan ka’ach u pe’erchajal maanal ti’ 300 mil miyoonesil pesos; ka’alikil u kúuchil Felipe Ángelese’ yaan u beeta’al ba’ale’ ma’ táan u k’a’abéetchajal maanal ti’ 80 mil miyoonesil pesos. Ts’o’okole’ kex ka sumáarta’ak 100 mil miyoonesil ti’al u bo’ota’al kóontratos yanchaj u luk’sa’ale’, líik’sa’ab kex  120 mil miyoonesil pesos.
 
Andrés Manuel López Obradore’ tu ya’alaj xane’, ku tukultik kaaje’ yaan u cha’ak u ts’o’oksik u meyaj tak kéen u chuk wakp’éel ja’ab, je’el bix jets’a’an unaj u xáantal jala’ach. Ts’o’okole’ ma’ bin táan u p’atik mix ba’al wa ma’ táan u yáax ts’o’oksik. 
Ba’ale’ wa ka k’uchuk u yantal u ch’éenel u beetik u jala’achil kex ma’ k’uchuk u k’iinile’, yaan u beetik ba’ale’ ma’ táan u ts’áak tuukulil ti’ tumen leti’ láayli’ u ts’aatáantik u nooyil u tuukul: u ti’al u yutsil tuláakal máak, yáax óotsil máak.
Je’el bix úuchik in ts’íibtik ti’ in túumben áanalte’ A la mitad del camino, ku ya’alik,  “jach k’a’anan ba’ax ts’o’ok k béeykunsik tak walkila’, tumen ku béeytal tak in p’atik Jala’achile’ ts’o’okole’ jeets’el in wóol, le u jach k’a’ananilo’”.
 
 
Xak'alutskíinsa'an tumen: Sasil Sánchez Chan"
02/09/2021,Antonio Bargas Cicero,Sasil Sánchez Chan,"Mérida, Yucatán",Mu’uk’a’an náajal tu beetaj u múuch’ báaxalil Leones,"Ka’aj beeta’ab jump’éel k’a’anan swiing tumen Luis Juáreze’, wóoch’ síit’naj Kukulkán. 
El Pepóne', tu t’inaj u k’aaba’ beey U Asab K’a’anil ka’alikil táan playoffs, le beetik béeychaj u nup’ik u túulis áalkabil jonrón óoxp’éel káareráa tu táan Roberto Osuna, ka’alikil táan u yáalkab u waxakp’éel éentradail, 6-7 yaniko’ob ka’achij ba’ale’ k’éex 9-7; k’uch u súutukil u je’ets’el bix kun p’áatal ba’al ichil Leones yéetel Diablos, ka’aj taal u jóok’ole’, Yucatáne’ náajalnaj ichil u keetil Zona Sur.
 
 
Xak'alutskíinsa'an tumen: Sasil Sánchez Chan"
03/09/2021,Joana Maldonado,Sasil Sánchez Chan,"Cancún, Quintana Roo","Mayusa, u muuk’il t’aan máasewal ko’olel ich Congreso de la Unión","Mayusa Isolina González Cauich meyajnaj óoxp’éel winal beey u x pat a’almajt’aan ti’ u lu’umil México, úuchik u yokol beey plúurinominaal. Leti’e’ tu táakmuk’taj, ka’alikil ti’ yaan Congreso de la Unión, tuukul meyaj patjo’olta’ab tumen u múuch’kabil Mujeres Sororas, ts’o’okole’ ku tsikbaltike’, le ba’ax tu máansajo’ “ma’ chéen ch’a’abili’”, tumen ya’ab péech’ óolal yéetel p’eekil yaan yóok’ol ko’olel, ba’ale’ beyxan tumen máasewal; kex beyo’, ku ya’alike’ láayli’ yaan u yóol ti’al u beetik ba’ax ku tukultik k’a’abéet, ti’al u péektsiltik ka xak’alta’ak yéetel meyajta’ak u jejeláasil ba’al yaan u yil yéetel u páajtalil wíinik.  
Mayusa Isolina p’áat tu jeel priistáa x pat a’almajt’aan, Anilú Ingram Vallines, máax tu k’áataj jayp’éel k’iino’ob ti’al u p’atik u meyaj. Le beetik Mayusae’ meyajnaj te’elo’ ichil u winalo’ob marzo, abril yéetel mayo ti’ le ja’aba’. Ti’ le ti’ ts’a’ab ti’al u beetej yóok’lal meyaj ts’o’okili’ u káajsik u beetik ti’al u chíikbesa’al máasewal kaajo’ob ti’ le 28 máasewal distriito’ob yaan ti’ u noj lu’umil México, beyxan ti’al u yantal ko’olel ich Cámara de Diputados.
 
 
“Ya’ab ba’al kin wiliki’, yáaxe’ yóok’lal ba’ax páartido okseni’i. Ichil u múuch’kabil Mujeres Sororase’ táakbesa’ab in k’áaba’ ti’al u yila’al wa je’el u yutstal in p’áatale’, ka’aj p’áateni’ (...) ts’a’ab in k’aaba’ ti’al in beetik le meyajo’, ts’o’okole’ beey yanchaj u k’áata’al jayp’éel k’iino’ob tumen máax yaan ka’ache’, béeychaj in k’uchul tak Cámara de Diputados”, ku tsikbaltik.  
Leti’e’ ku ya’alike’, talam kuxtal yaan tu lu’umil México ti’al máax síij ko’olel, ts’o’okole’ ku ka’atéenchajal u talamil wa máasewal.  “Ya’ab máak ku t’aan tu k’aaba’ máasewal máak kex ma’ leti’, béeychaj k ilik ka’alikil táan u k’iinilo’ob káampaña, tumen yanchaj máak tse’el te’e tu’ux tu yóotaj báaxal politikao’ tumen tu ya’alajo’ob máasewal máako’ob, ts’o’okole’ ma’ beyi’”, tu ya’alaj.  
Ku tukultike’ k’a’anan ba’ax tu beetaj te’elo’ tumen u yojel ba’ax yóok’lal ku t’aan, ts’o’okole’ jeets’el tu tuukul ba’ax u k’áat, le beetik u meyaje’ tu beelkúunsa’al ti’ ba’ax yaan u yil yéetel u páajtalil wíinik.
Xak'alutskíinsa'an tumen: Sasil Sánchez Chan"
04/09/2021,Abraham Bote Tun,Sasil Sánchez Chan,Jo',43 por siientoil ko’olel k’ala’ane' j ma'ach tumen nuup’ul yéetel kriimen óorganisaadóo,"Tu lu’umil Méxicoe’ sajbe’entsil u kuxtal máax máasewal ko’olel ma’ táan u t’anik káastelan t’aan: u 43 por siientoil máasewal ko’olel k’ala’an kaarsel tu lu’umil Méxicoe’, oksa’ab tumen yaan ba’al u yil yéetel kriimen óorganisaadóo, beey úuchik u chíikebsa’al tumen Reinserta. 
Le je’ela’, ku ye’esike’ ku ts’a’abal u kuuch yéetel ku péech’óolta’al le jaats kaajila’, tumen u ya’abile’ ko’olel siijil ti’ mejen kaajo’ob, ku k’a’abéetkunsa’alo’ob ti’al u túuxta’al droogáa, beey tu ya’alaj Saskia Niño de Rivera, máax patjo’olt múuch’kabil.
Ichil ba’ax tu ya’alaje’, kéen oksa’ak ko’olel ti’ le ba’alo’oba’, leti’e’ ma’ u yojel jach ba’ax táan u beetike’, chéen ku yokolo’ob tumen jach k’a’abéet ti’ob wa ba’ax. “Ya’abach ti’ leti’obe’ k’áaxil meyaj ku beetiko’ob, ts’o’okole’ ku jach ch’a’abal u paacho’ob ti’al u betiko’ob, tumen ya’abe’ ikil u máan u kaxt u bin utsil ti’e’ ku k’uchulo’ob tu’ux chéen ku k’a’abéetkunsa’alo’ob ti’al u túuxta’al droogáa ti’ uláak’ tu’uxo’ob”; tu ya’alaj.
Beyxan, kéen k’a’alak ya’abach máasewal ko’olele’ ma’ táan u ts’a’abal ti’ob u suutt’aanil ka’alikil táan u p’iis óolta’alo’ob; ts’o’okole’ ku ts’a’abal u kuucho’ob, ku k’a’alalo’ob chéen ti’al u chúukbesa’al le jaytúul máak unaj u k’a’alal ti’al u ya’alal táan u beeta’al meyaj ti’al ts’aatáanta’al kriimen óorganisaadóo.  
Ichil ba’ax tu ya’alaj Saskiae’, tu noj lu’umil Méxicoe’, ko’olele’ ku ts’a’abal u bo’ot u si’ipil maanal ti’ wakp’éel ja’ab wa ku ke’etel yéetel le beyka’aj ja’ab ku je’ets’el unaj u bo’otik xiib, ts’o’okole’ ku yantal u bo’otiko’ob maanal ti’ 50 mil pesos kéen yanak u k’a’abéetkunso’ob juntúul áabogadóo ti’al u t’aan tu yóok’lalo’ob, ma’ beey u yúuchul yéetel xiibi’. Le je’el túuna’, ku ye’esike’ yaan ba’ax beetik u p’áatal paachil ko’olel, ts’o’okole’ wa máasewal ma’ táan u t’anik káastelena’, ku asab k’astal ba’al.  
Ichil ba’ax chíikpaj ti’ Diagnóstico Sobre la Percepción del Desempeño de la Defensoría Penal en México, beeta’ab tumen Reinserta tu ja’abil 2020e’, u  27 por siientoil ko’olel k’áatchibta’abe’ tu ya’alaje’ ku tukultik áabogado j ts’a’ab ti’al u t’aan tu yóok’lale’ ma’ tu beetaj u meyaj tu beeli’; u 18.3 por siientoile’ tu ya’alaje’ de óofisio, k’e’ex ti’ob ts’o’okole’ ma’ páatchaj u beetik wa ba’axi’, yéetel u 12.3 por siientoile’ ku tukultike’ “chéen xupa’ab u taak’in tumen”. U 47 por siientoile’ tu ya’alaj u áabogadoe’ ma’ tu yilaj tu beel wa ma’ lo’oxoko’ob, wa ma’ xan oksa’ak sajak ti’ob ka’alikil táan le p’iis óolalo’, yéetel u 36 por siientoil ko’olele’ tu ya’alaj ma’ tu k’ajóoltaj máax áabogadoil t’aanaj tu yóok’lali’. 
 
Xak'alutskíinsa'an tumen: Sasil Sánchez Chan"
05/09/2021,La Jornada Maya,Sasil Sánchez Chan,Jo',U máank’inal máasewal ko’olel,"Ko’olel síij ti’ máasewal kaaje’, kex yéetel beyka’aj p’ata’anil paachile’ táan u bin u páaktik u beel ti’al u chíikpajal tu táan yóok’ol kaab. Ku beetik ba’ax u yojel, ts’o’okole’ yaan u muuk’ ti’al u ba’ateltik ka yanak u kúuchil tu’ux ma’ táan u cha’abal u yantalo’ob ka’achij. Le 5 ti’ septiembre ku talaa’, leti’e’ k’iin jeets’a’al u ti’al u k’a’ajsa’al u noj ba’alil le jaats kaajila’ ich kaaj. 
 
 
Xak'alutskíinsa'an tumen: Sasil Sánchez Chan"
03/09/2021,Gabriel Graniel Herrera,Sasil Sánchez Chan,"Ciudad del Carmen, Campeche",Áayim,"Ku yila’alo’ob ti’ áak’alo’ob wa u beel ja’ naats’ yanik ti’ chak te’ ka’alikil u “jayk’íinsikubáajo’ob” wa kéen búuluk múuch’ kajtalilo’ob tu’ux yaan ja’ naats’i’: moreletii áayim, juntúul ba’alche’ sajbe’entsik yanik u sa’atal yéetel ti’ kaja’an Laguna de Téminos.
Ti’ yóok’ol kaabe’ ojéela’an yaan 23 u jejeláasil áayim, óoxp’éel ti’ le je’elo’obo’ ku yila’al México, ts’o’okole’ moreletii áayime’ (crocodylus moreletii), leti’e’ kaja’an Golfo de México, beyxan tu petenil Yucatán, ba’ale’ beyxan ku yila’al Belice yéetel tu xaman-lak’inil Guatemala.
 
 
 “U áayimil páantanoe’, je’el bix xan k’ajóolta’ane’, ma’ tu chowaktal maanal ti’ 3 meetros, kex ojéelta’an yaan u xiibil ba’alche’il náaka’an tak 4.5 meetros”, beey tu ya’alaj Jacqueline May Díaz, x k’a’aytajil u múuuch’kabil “Desarrollo y Medio Ambiente, A.C.”.
U táan u poole’ túuts’ yéetel kóoch, u ni’ yéetel u yiche’ ti’ yaan tu ka’analil u poole’, yéetel u xikine’ tu tséelilo’ob. U ni’e’ óol kóom. Mu’uk’a’an u kama’ach tumen yéetel leti’ ku náachik u yo’och.  Kéen síijiko’obe’ ku p’isiko’ob ichil 23 yéetel 30 seentimetros u chowakil.  Bak’ ku jaantik, ts’o’okole’ suuka’an u máan chuuk tu juunal. U x ch’upulilo’obe’ ku kuxtalo’ob tak 40 ja’abo’ob yéetel u xiibilo’obe’ tak 30.  
Xak'alutskíinsa'an tumen: Sasil Sánchez Chan"
06/09/2021,Abraham Bote Tun,Sasil Sánchez Chan,"Mérida, Yucatán",U seen beeta’al najo’obe’: uláak’ bix táan u péech’óolta’al u kuxtal u mejen kaajilo’ob Jo’,"Yóok’lal k’oja’an yaan tu yiche’, xunáan María Concepción Herrrera Chane’ ts’o’ok u bin u sáasil u yich; ba’ale’, tu tuukule’ láayli’ k’aja’an ti’ bix u kaajil Santa Gertrudis Copó: láayli’ ya’ax u k’áaxil. Ku yutstal u máan u xíimbalo’ob chéen beyo’, ts’o’okole’ mina’an u sajbe’entsil u ya’ach’alo’obi’. 
Ma’ili’ xi’ik u sáasil u yiche’, tu yilaj bix le túumben naj táan ka’ach u káajal u beete’el tu bak’pachil u kaajal. Ba’ale’ walkila’, ts’o’ok u jach k’éexel ti’ bix yanik ka’achij. “Ka’ache’ yaan kij, k jóok’sik kij, tuláakal le je’elo’, aanimáas in wíicham beetik, kaja’an tu yáanal junkúul nukuch wayúum, yaan tak trucks ti’al u bin u ch’a’a kij tak San Pedro Noh Pat”, ku tsikbaltik.
U bin u ya’abta’al x ma’ p’i’isil u beeta’al najo’ob yéetel kúuchilo’ob ti’al ayik’al máako’ob te’e tu bak’pachilo’, ku p’atik ich sajbe’entsil kuxtal yaan te’e méek’tankajo’obo’ yéetel ti’ le kajtalilo’ob yaan tu xamanil u noj kaajil Jo’, je’el bix Santa Gertrudis Copó, Chablekal, Temozón, Cholul, Caucel, ichil uláak’o’ob. Tu tséel le mejen kaajo’oba’ chika’an le nukuch kúuchilo’ob ku líik’sa’alo’obo’, óoli’ beey táan u “jaanta’al” kaajo’ob, yéetel ku chíikbesiko’ob x ma’ keetil kuxtal yaan te’elo’; jump’éel tséelike’ chuka’an ba’ax k’a’abéet ti’ kaaj, uláak’ jump’éele’ mina’an mix najilo’ob xook wa kúuchilo’ob ts’akyaj.  
 
 
Beyxan, yaan kajnáalo’ob ts’o’ok u máansik talamilo’ob ikil u to’okol k’áax ti’ob, ikil u ma’anal lu’um kex ma’ patal u beeta’ali’, ikil u tu’usul máak, beyxan talamilo’ob yéetel máaxo’ob kaja’an te’elo’, tumen ma’ táan u chíimpoltiko’ob ba’ax suuk u beetiko’ob yéetel ba’ax suuk u k’iimbesiko’ob, tumen ku k’uuxilo’ob kéen beeta’ak cha’ano’ob wa kéen u tséent u yaalak’o’obi’.  
Máaxo’ob kaambanja’ano’obe’ ku tukultiko’obe’ le ba’ax ku yúuchula’ túumben bix kóolonsaarta’al kaaj, tumen mejen kaajo’obe’ ma’ táan u chíimpolta’alo’ob. “Táan k ilik bix u túumben kóolonisaarta’al kaaj, óoli’ je’el bix úuchik u yúuchul ba’al tu ts’o’okbal siglo XV yéetel XVI: u su’utul fráaxionamiientoil le mejen kaajo’obo’. Le je’ela’ táan u beeta’al tumen mola’ayo’ob líik’sik najo’ob ikil u cha’abal ti’ob tumen u jo’opóopilo’ob kaaj”, beey tu ya’alaj ti’ jump’éel tse’ek tu beetaj Rodrigo Llanes Salazar, antropólogo yéetel j ka’ansaj ti’ Universidad Nacional Autónoma de México (UNAM).
Le’ je’ela’ ku páajtal k ilik ti’ méek’tankaajo’ob je’el bix Santa Gertrudis Copó, tu’ux kaja’an 707 u túul máak, ba’ale’ chika’an bix u k’éexel kaaj: yaan jump’éel kaampóo tu’ux ku yúuchul báaxal te’e kajo’, tu tséele’ jump’éel téelesekundaria, paachile’ nukuch kúuchilo’ob.  Naats’ ti’ le kaajo’ yaan najo’ob yéetle kúuchuil kajtal jela’antak ti’ le uláak’ u jaats kaajo’.
Gloria May Tzuce’, juntúul u kajnáalil Santa Gertrudis Copóe’, ku ya’alik k’aache’ mix jump’éel kis buuts’ ku k’áatali’ ba’ale’ walkila’ ku k’ak’atmáano’ob ts’o’okole’ ba’ax u k’áat ti’ob paalal. Leti’e’ ku tsikbaltike’ ku tséentik u yaalak’o’ob: kaaxo’ob yéetel tso’ob, ba’ale’ ti’ máaxo’ob kaja’an naats’e’ ma’ uts tu yicho’ob u t’aano’obi’.  
Concepción Herrera, ma’ili’ p’áatak mina’an u sáasil u yiche’, tu yilaj bix úuchik u líik’sa’al le najo’obo’: ja’ak’ in wóol, ma’ unaj u beeta’ali’”, tu tsikbaltaj.  
Úuchik u káajal u seen beeta’al najo’obe’ yanchaj tak u k’a’abéetkunsa’al k’áax jatsa’an ka’ach tumen kaaj ti’al u  beetik u séementerioi’, le beetik yanchaj u ko’onol tumen komiso’ob ti’al u beeta’al jump’éel pribaadáa; u aanimaso’obe’ ku yantal u mu’ukulo’ob Cholul wa tak Xoclán, tu tsikbaltaj.  
Beyxan, tu ya’alajo’obe’ yaan máako’ob yéetle u yuumil mola’ayo’ob ts’o’ok u náats’alo’bo tsikbal yéetelo’ob, ba’ale’ u chiich Mat Tzuce’ ma’ táan u yóotik u konej, tumen leti’e’ k’áax kéen u p’at ti’ u paalal yéetel ti’ u yáabilo’ob.  
María Ángela Tec Cob, máax yaan 83 u ja’abile’, kajnáal ti’ le kaaja’, ku k’a’ajsik ka’aj ts’o’ok u beele’, mina’an mix sáasil, mix ja’, chéen k’áax ka’achij, ba’ale’ káaj u “páakta’al” le beetik k’éex ba’al. Je’el bix leti’e’ yaan uláak’ kajnáalo’ob ts’o’ok u máansiko’ob talamilo’ob, ikil u yóota’al tselbilo’ob ti’ u yotocho’ob. 
Le je’ela’ ma’ chéen tumen ma’ keet yanik kuxta’al ku yúuchuli’, tumen ku jumpáaykunsa’al máak; máax ku k’uchul te’elo’ ku tukultike’ yaan u páajtalil u beetik ba’ax u k’áat, ma’ táan u múul yantal yéetel u jeel máako’ob, ku máan yóok’ol ba’ax suuk u beetik kajnáalo’ob ts’o’okili’ u yantalo’ob ma’ili’ k’uchuke’.   U k’éexel ba’al ti’ bix u k’a’abéetkunsa’al k’áaxe’, ku beetik u yantal uláak’ talamilo’ob, je’el bix u ba’atelta’al k’áax ichil láak’tsilo’ob, tumen máake’ u k’áat u ti’alint ba’al.  
Xak'alutskíinsa'an tumen: Sasil Sánchez Chan"
06/09/2021,Ap,Sasil Sánchez Chan,"Tokio, Japón",Ts’o’ok u keetilo’ob Juegos Paralímpicos tu’ux binik ti’ México,"Walkila’ ts’o’ok u láaj báaxta’al u keetilo’ob Juegos Paralímpicos Tokio 2020, ts’o’okole’ jach táaj uts binik ti’ México. U ts’ook utéen ka úuch ba’al beya’, leti’e’ ka úuch báaxal Atenas 2004, úuchik u yantal 22 medaayaob: ukp’éele’ de ooro, ka’ap’éele de plata yéetel óoxlajune’ de broonse, úuchik u ts’ook náajalta’al jump’éel tumen Rosa Carolina Castro, ikil u ch’inik diiskóo F38. U lu’umil Méxicoe’ tu píitmaansaj u 100 medayaasil oro, yéetel máan ti’ 300 náajalta’anili’.
 
 
Ts’o’okole’, ti’ j p’áat ichil le yáax junk’áal lu’umo’ob tu’ux náajalta’al le chíikulalo’oba’; kéen k’uchuk Paríse’ yaan u beetik yéetel 311 u chíikulal náajal.
Xak'alutskíinsa'an tumen: Sasil Sánchez Chan"
07/09/2021,Astrid Sánchez,Sasil Sánchez Chan,"Mérida, Yucatán",U kajnáalilo’ob Chablekale’ ku k’áatiko’ob ka kaláanta’ak u k’áaxo’ob ikil táan u seen beeta’al najo’ob te’elo’,"U seen beeta’al kúuchilo’ob yéetel najo’ob mina’an u p’iisil ichil u k’áaxil Chablekale’, ts’o’ok u beetik u yantal ba’atelil ich láak’tsilo’ob, tumen ku ba’atetiko’ob ti’al u jets’iko’ob ba’ax kun beetbil yéetel tu paach k’iin: wa ku ko’onol ti’ mola’ayo’ob beetik najo’ob wa ku je’ets’el u k’a’alal ti’al u kaláanta’al k’áax.
Ts’o’ok ukp’éel ja’ab káajak u ba’atelta’al tumen u múuch’il Unión de Pobladores de Chablekal, ti’al ka chíimpolta’ak u páajtalil kajnáalo’ob yaan te’elo’, tumen unaj u béeytal u ti’alintiko’ob yéetel u táakpajalo’ob ti’ tuláakal ba’ax ku je’ets’el yóok’lal le ya’abach k’áax ti’alinta’an tumen éejidatario’ob, tu’ux yaan kex 260 u túul máak; ichil le je’elo’obo’, ku chíikpajal kex 60 u túul u yuumil mola’ayo’ob.
 
 
“K’eex yanchaj ti’ a’alamajt’aan yóok’lal bix unaj u k’a’abéetkunsa’al k’áaxe’ tu ts’áaj u páajtalil u yantal k’áax ti’ jaytúul máak, k noolo’ob yéetel k yuumo’ob, ba’ale’ to’on ko’olelo’one’ ma’ táakbesa’aboni’, mix xan u jeel máako’ob. Ma’ táan u páajtal u p’a’atal le nukuch k’áaxo’ tu k’ab chéen 260 u túul máak, tumen ich kaaje’ 3 mil u túulalo’on”, ku ya’alik Randy Soberanes, máax táaka’an ich Unión de Pobladores de Chablekal. 
Máaxo’ob ma’ ki’imak u yóolo’ob yéetel ba’ax ku yúuchule’, ku ya’aliko’obe’ unaj u ts’a’abal u páajtalil ti’ob ti’al u yantal u k’áaxo’ob, tumen beey suuk u beeta’al ka’ach tumen úuchben maayaob, ts’o’okole’ tumen “u paalilo’ob Chablekal”.
U paalilo’ob yéetel u yáabilo’ob éejidatario’obe’ ku tak poolo’ob tumen táan u ko’onol le k’áaxo’obo’, ts’o’okole’ ku beetik u yantal u x wo’okinil ichil mola’ayob beetik najo’ob, ts’o’okole’ ku beetik u p’áatal paachil kaaj, tumen ku máan táanil nukuch múuch’kajtalo’ob ku beeta’al tu bak’pachil.  
Chablekale’ mina’an u k’áaxil ti’al u beeta’al séementerio, mina’an najil xook préeparatoria, ts’o’okole’ mina’an xan nu’ukbesajo’ob ti’al u yutsil kaaj.
“Éejidatario’obe’ ma’ táan u kaxtik u meyajtiko’ob k’áax, chéen u k’áato’ob taak’in, ba’ax u k’áat ti’ob wa ba’ax yaan te’ela’ yaan u sa’atal, kex ba’al ti’ wa ba’alche’ob, úuchben kúuchilo’ob wa che’ob”, ku ya’alik Andrés Chim. 
Ti’ le maanal mil eektareas ma’ macha’an te’elo’, u múuch’kabil Unión de Pobladores de Chablekal táan u k’áatik 300 ti’al u k’alik, tumen beyo’ ku kaláanta’al che’ob yéetel ba’alche’ob kaja’ano’ob te’elo’. 
Chéen jump’éel talamil yaan: leti’obe’ ma’ leti’ u yuumilo’ob k’áax, chéen éejidatario’ob jets’ik ba’ax ku beeta’al te’elo’, ts’o’okole’ chéen ti’ leti’ob ku ts’a’abal u taak’inil kéen ko’onok.
Ti’al u páajtal u ko’onol páarselaobe’, éejidatario’obe’ ku ya’aliko’obe’ mina’an maaya máak tu kaajil Chablekal, ba’ale’ ku k’a’abéetkunsiko’ob jump’éel k’a’anan t’aan tu’ux ku kúulpacht’anikubáajo’ob kéen u k’áato’ob ka chíimpolta’ako’ob ichil u yúuchben kaajil Dzibilchaltún: “te’e éejidaoila’, tu méek’tankaajil Jo’, tu péetlu’umil Yucatáne’, táaka’an éejidatario’ob siijilo’ob ich maaya kaaj, máaxo’ob chíimpolta’an tumen tuláakal u mola’ayilo’ob Gobierno de la República… te’e kaaja’ láayli’ u chíimpolta’al ba’ax suuk u beeta’al tumen maaya miatsil…”, tumen beey je’ets’ tu táan Senado.
Ba’ale’ Unióne’ ku ya’alike’ tuláakal u kajnáalilo’ob Chablekale’, maayaob ts’o’okole’ unaj u láaj chíimpolta’alob, je’el ba’axak k’iine’, ma’ chéen kéen k’a’abéetchajak.
 
Unióne’ ts’o’ok u béeykunsik u k’alik u bak’pachil 300 ektareas tu k’áaxil Misnebalam, ba’ale’ táan u k’áata’al ti’al kaaj, kaxta’ab ka je’ets’ek tumen juntúul jueese’ ka xo’ot’ok je’el ba’axak meyajil ka tukulta’ak u beeta’al te’elo’: ma’ táan u páajtal u majáanta’al, mix u ko’onol, mix u ja’atsa’al wa ma’ táan u yantal senteensia jets’ik u páajtalil kaaj ti’al u yantal u k’áaxil, ts’o’okole’ le je’elo’ táan u beeta’al walkila’ ichil Tribunal Agrario. 
Ka’alikile’, walkila’ ma’ táan u páajtal u ko’onol mix jun xóot’ ti’ le k’áaxo’, le beetike’, máaxo’ob yano’ob te’elo’ ts’o’ok u yantal u k’iinil u kaniko’ob bix yanik, beyxan yéetel u yáantajil máaxo’ob kaambanaja’ano’obe’ ts’o’ok u kaxtiko’ob tu’ux yaan ja’, úuchben kaajo’ob yéetel ts’o’ok tak u betiko’ob u tsoolil che’ob yéetel xíiwo’ob yaan te’elo’. 
Ku ya’aliko’obe’ ma’ táan u p’atiko’ob ba’al chéen beyo’, tumen jo’olpóopo’obe’ ma’ u ts’aatáantmajo’ob u kuxtal kaaj ti’al u paachil k’iin.  
Ka’alikil u p’áa’tiko’ob ba’ax kun jets’bil tumen Tribunal Agrarioe’, leti’obe’ táan u líijk’sikubáajo’ob ti’al u beetiko’ob u t’aanil k’a’abéet ti’al u k’uchulo’ob tak tu’ux kun k’a’abéetchajal.
Xak'alutskíinsa'an tumen: Sasil Sánchez Chan"
07/09/2021,La Jornada Maya,Sasil Sánchez Chan,"Kabul, Afganistán","Ch’a’ajolta’ab xook Afganistán, xiib yéetel ko’olele’ jatsa’ano’ob tumen jump’éel nook’","U xoknáalilo’ob le noj lu’umo’ táan u ch’a’ajo’oltiko’ob kaambal ti’ najilo’ob xook úuchik u to’okol u muuk’ jo’olpóopilil te’elo’, ts’o’okole’, yaan tu’uxe’, ko’olele’ jatsa’an ti’ u yéet xooko’ob de xiib, yéetel nook’o’ob wa che’ob, tu chúumukil le kúuchil xooko’. Ba’ax ku yúuchul te’e najilo’ob xooko’, táan u jach ila’al tumen uláak’ táanxel noj lu’umo’ob, máaxo’ob u k’áat ka chíimpolta’ak u páajtalil ko’olel tumen aj islamistail jo’olbesajo’ob, tumen tu jeele’, je’el u ts’áako’ob áantaj k’a’anan u ti’alo’ob.
 
 
Xak'alutskíinsa'an tumen: Sasil Sánchez Chan"
08/09/2021,Astrid Sánchez,Sasil Sánchez Chan,"Mérida, Yucatán",U jejeláasil bix u kuxtal kaaje' láayli' chika'an ichil u múuch'kajtalilo'ob tu xamanil Jo',"Naats’ Gran Plaza, tu chúumuk tu’ux yaan nukuch ayik’al múuch’ kajtalilo’obe’, kaja’an u baatsil Chuc Osorio, máaxo’ob kaja’ano’ob ti’ jump’éel baanta tu’ux ku yu’ubiko’ob u ku’upul u yiik’o’ob, tumen te’elo’ ma’ táan u k’a’amal máaxo’ob mina’an taak’in ti’ob.
U jo’otúul máaxo’ob táaka’ano’ob ichil le baatsilo’, ts’o’ok u yilko’ob u talamil pak’be’en k’oja’an, tumen mina’an ti’ob meyaj ts’o’okole’ ti’ yano’ob chúmuuk ti’ u múuch’kajtalil Montes de Ame, tu xamanajil Jo’, tu’ux ma’ ojéela’an ba’ax u k’áat u ya’al u mina’antal taak’in.
Ts’o’okole’, kex kaja’ano’ob ti’ jump’éel múuch’kajtalil ayik’al u pakta’ale’, ti’ leti’obe’ mina’an ba’alo’ob k’a’anan u yantal ti’ máak ti’al u yutsil kuxtalo’ob: uk’be’en ja’. Chéen ba’axe’ le uláak’ máaxo’ob kaja’ano’ob tu bak’pachilo’obe’, ma’ beey u yúuchil ti’obi’, ts’o’okole’ uyaan ti’ leti’obe’ táanxel kajil máako’ob.  
 
 
Ichil ba’ax ts’a’aban k’ajóoltbil tumen Consejo Nacional de Evaluación de la Política de Desarrollo Social (Coneval), tu péetlu’umil Yucatáne’ yaan jump’éel miyoon 673 mil 700 kajnáalo’ob máaxo’ob yaan kex jump’éel ba’al ku binetik ti’ob ti’al u yutsil kuxtalo’ob.  
Juntúul ti’ le kajnáalo’oba’ Yulea Osorio: kex tumen le bajux ku náajalta’al u yíichame’ ku píitmáansik Línea de Pobreza por Ingresos, jets’a’an tumen Conevale’, ku yilke’ u baatsile’ jatsa’an beey máaxo’ob chan ma’alob u náajalo’ob, ba’ale’ kex yéetel beyo’, mina’an ti’ob ja’.  
“Yaan k’iine’ ku p’áatal tak kamp’éel k’iin mina’anten ja’, tumen wey baantae’ yaan ya’abach múuch’ilo’ob kajtal yéetel kúuchilo’ob tu’ux yaan u piisinao’ob”, ku tsikbaltik Yulea.
Beyxan ku k’a’ajsike’, 16 ja’abo’ob k’uchuk kajtal tak Montes de Ame; naj tu’ux yane’ p’ata’ab ti’ u yíicham tumen u na’, ts’o’okole’ óoli’ beyxan u jeel najo’ob yaan te’e ka’acho’. Te’e k’inako’obe’ ku tojoltik kex 50 mil pesos.
Walkila’, le tu’ux kaja’ano’ ma’ táan u páajtal mix u nojochkíinsa’al mix u k’exa’al wa ba’ax ti’: u táanile’ ma’ chika’an ti’ wa jach ayik’al naji’, mix xan u múul ts’áamaj u yáal kóoriente tu bak’pachil je’el bix le ts’a’aban tumen máaxo’ob kaja’ano’ob tséel ti’ob, tumen ma’ úuch ku k’uchulo’obi’; le yano’ob ka’ach te’elo’ tu konajo’ob le najo’ ka’aj bino’ob kajtal tu’ux ma’ seen ko’oj u kuxtal máaki’, je’el bix Ciudad Caucel.
U bejil 38e’, tu’ux yanchaj u paalale’, ts’o’ok u jelpajal: ya’abach uláak’ ti’ le máaxo’ob kaja’an te’elo’ ma’atech u t’anko’ob káastelan, ts’o’okole’ yaan jaytúulo’obe’ k’o’oxtako’ob; u joolnajo’obe’ chéen ku je’ek’atpajal ti’al u jóok’sik u ko’okoj kisbuuts’o’ob; janabe’enba’alo’ob ku ko’onol naats’ láayli’ ko’ojtako’obe’, ts’o’okole’ u baatsil Osorio Chuce’ ma’ táan u yu’ubik wa ki’imak u yóol kéen jóok’ok tu yotochi’.
“Mantats’ k k’almekbáaj. K’a’abéet k bin tak Chuburná ti’al k maan tumen wa k beetik wey baantae’ jach ko’oj, le beetik kin wilik ma’ tu’ubul ten mixba’al, ti’al beyo’ ma’ u yantal in jóok’ol tuka’atéen”, ku tsikbaltik Yulea. 
Ba’ale’ yóok’lal ba’ax úuch ka yanchaj pak’be’en k’oja’ane’ tu beetaj u talamchajal ba’al, tumen tse’el meyaj ti’ Yulea, ts’o’okole’ le bajux ku náajaltik u yíichame’ p’íitchaj maanal ti’ u 50 por siientoil, le beetik ma’ táan u chúukpajal taak’in ti’al u kajtalo’ob tu baantail “ayik’al máako’ob”.
“U bo’ota’al sáasil yéetel prediaale’ jach táaj ko’ob, ts’o’okole’ ma’ táan u chúukpajal ka’ach ti’al k bo’otik. In wíichame’ ma’ u k’áat u kon le najo’ tumen, kex k ojel je’el u bo’ota’al ma’alo’obe’, noj ba’al u ti’al, ts’o’okole’ ts’o’ok k jets’ik ma’ táan k bin je’el bix úuchik u bin le uláak’o’obo’, le beetik juntúul in paalile’ yanchaj u bin meyaj Canadá”, ku ya’alik.
Le túun leti’e’, ku tukultik je’el u béeytal u chúukbesik u taak’inil u ts’áak jump’éel táayer ti’al u yutskíinsa’al kiis buuts’o’ob, ti’al u chan ya’abtal taak’in u náajaltej, ti’al ma’ u yantal u p’atiko’ob naj tu’ux yano’ob walkila’.  
“Ma’ taak p’atik le weya’, k otoch le je’ela’, maas je’el k jóok’ol meyaj ti’al u béeytal k p’áatal, kex náach yaan in paalil”, ku yok’tik le ko’olelo’.  
Ichil ba’ax jets’a’an tumen Conveale’, jump’éel miyoon 156 mil 900 u túul máak kaja’an ich óotsilil, ts’o’okole’ chéen 452 mil 100 u túul ti’ le je’elo’obo’ jatsa’ano’ob beey ma’ óotsiltako’obi’, lela’ ku chíikbesik chéen u 19.3 por siientoil ti’ tuláakal u kajnáalo’ob Yucatán. 
Xak'alutskíinsa'an tumen: Sasil Sánchez Chan"
08/09/2021,La Jornada,Desconocido,Ciudad de México,Ts’o’ok u kíimil 17 u túul máak IMSS úuchik u k’astal nu’ukul ts’áak iik’ ti’ máak,"U jala’achil u péetlu’umil Hidalgo, Omar Fayad, tu ya’alaje’ yanchaj máaxo’ob kíim tu kúuchil Instituto Mexicano del Seguro Social, ti’ u kaajil Tula, úuchik u k’astal nu’ukulo’ob ts’áak iik’ ti’ob, tumen búul le tu’ux yano’obo’, tu sáasbal u k’iinil jo’oljeak. Ook ja’ tu kúuchil tu’ux ku ch’a’ak u muuk’ u meyaj sáasil te’e najilts’akyajo’ tumen jach táaj máan u ja’il Río Tula beyxan le tu’ux ku yakkúunsa’al ja’, Endhó yéetel Requena.
 
 
Edición: Ana Ordaz"
09/09/2021,La Jornada Maya,Sasil Sánchez Chan,Ciudad de México,Yanchaj u jejejláasil tuukulo’ob yóok’lal u yéensa’al paal úuchik u je’ets’el tumen SCJN x ma’ si’ipil u beeta’ali’,"Joana Maldonado / Abraham Bote / Jairo MagañaCancún / Jo’ / Kaanpech
 
U múuch’kabil Red Feminista Quintanarroense (RFQ) tu k’áataj ti’ XVI Legislatura del Congreso ti’ le péetlu’umilo’, ka k’e’exek a’almajt’aan tu’ux ku je’ets’el u yantal u ts’a’abal u si’ipil ko’olel yéetel máaxo’ob ku meyajo’ob ti’al u béeytal u yéensa’al paal, wa aborto, úuchik u je’ets’el tumen Suprema Corte de Justicia de la Nación (SCJN), u ts’a’abal u si’ipil máax beetike’ ma’ no’oja’an mix taak’al ti’ ba’ax ku ya’alik u almejenil a’amaj t’aan México. 
 
 
 Yunitzilim Rodríguez Pedraza, máax táaka’an ich RFQ yéetel tu múuch’kabil Marea Verde, tu ya’alaje’ táan u páa’tiko’obe’ yéetel ba’ax jets’a’ab tumen SCJN ti’ u lu’umil Méxicoe’, ka yanak xan u p’éelilikúunsa’al a’almajt’aan tumen Poder Ejecutivo yéetel Legislativo ti’ le péetlu’umo’.  
Tu ya’alaje’, u Legislaturail le lu’umo’ unaj u káajsik u meyajtik k’eexil najmal u beetik ti’ Código Penal, ti’al ma’ u ts’a’abal u si’ipil ko’olel éensik u paalil.  Beey túuno’, ikil táan u náats’al u k’iinil 28 ti’ septiembree’, tu’ux yaan u máan U K’iinil U Tse’elel U Si’ipil Kéen Éensa’ak Paal tu lu’umil América Latina yéetel Caribee’, tu páayt’antaj máak ti’al u beeta’al líik’saj t’aan ti’al u chíimpolta’al u páajtalil ko’olel ti’al u jets’ik ba’ax u k’áat, beyxan ti’al u beeta’al ba’ax k’a’abéet tu lu’umil Quintana Roo, ti’al u núup’ul ti’ ba’ax jéets’ tumen SCJN. 
 
Beey túuno’, láayli’ yóok’lal ba’ax jets’a’abe’, tu lu’umil Yucatáne’ t’aanaj Amelia Ojeda Sosa, máax beetik u jo’olbesajil meyaj jurídica ichil Unidad de Atención Sicológica, Sexológica y Educativa para el crecimiento personal (Unasse), tu ya’alaje’ k’a’anan ba’ax úuchij tumen yéetele’ yaan u ch’éenel u ts’a’abal u kuuch a’almajt’aan yóok’ol ko’olel. 
“Ba’ax jets’a’abe’ ku chíikbesik meyaj yéetel ba’atel úuch káajak u beeta’al tumen féeministail múuch’ilo’obe’, tu’ux káaj u táakpajal uláak’ ko’olel, ti’al u páajtal u ch’a’ak bej tuláakal ba’ax yaan u yil yéetel u páajtalil wíinik, le beetik k’uch tak te’e mola’ayo’obo’”, tu ya’alaj.  
 
 
Ojeda Sosae’ tu ya’alaje’ u ch’éenel u ja’atsal beey ba’al yaan u si’ipil u yéensa’al paale’, ku taasik uts xan ti’al u aj meyajilo’ob toj óolal, tumen ma’ táan u ch’a’abal u paacho’ob yóok’lal ba’ax ku beetiko’obi’. 
Leti’ xane’ tu k’a’ajsaj ts’o’okili’ u káajak u yantal mejen xáak’abo’ob ti’al u béeytal ba’al yéetel le je’ela’, tumen ti’al u ts’ookbal u winalil agosto, u j jo’olbesajil meyaj ti’ u túumben almejenil múuch’il Morena yaan ich Congreso de Yucatáne’, Alejandro Novelo Segura tu mokt’antaje’ yaan u yoksik jump’éel túumben patjo’ol a’almajt’aane’ ti’al u káajal u tsikbalta’al ba’ax k’a’abéet u beeta’al ti’al u tse’elel u si’ipil máax ku yéensik paal ti’ le péetlu’umila’.  
 
Katoolikos, kristianos, adbeentistas yéetel ti’ seeptimo díae’ tu k’a’aytajo’ob síij túumben múuch’kabil Consejo Interreligioso del Estado de Campeche, jo’olbesa’an tumen j k’iin Efraín Rosales Centeno, máax tu ya’alaje’, yáax meyaj kéen u beete’, leti’ u chíikbesik ma’ táan u éejentiko’ob ba’ax jets’a’ab tumen Suprema Corte de Justicia de la Nación (SCJN) ti’al u p’áatal x ma’ si’ipil u yéensa’al paal. 
Beyxan, tu ts’áaj k’ajóoltbile’, te’e múul meyaj táan u beetiko’obo’ ku chíikbesiko’ob u tuukul u 90 por siientoil kajnáalilo’ob Kaanpech. 
 
 
Máaxo’ob táaka’an te’e múuch’kabilo’ tu ya’alajo’obe’ ti’al u je’ets’el ba’ax je’el bix le beeta’abo’, unaj ka’ach u k’áatchibta’alob xan ti’al u ya’aliko’ob ba’ax ku tukultioko’ob tu yóok’lal, tumen leti’ob ilik u meyaj tu beel ba’ax ku beetik wíinik yéetel leti’ob beetik u kuxtal máak je’ex unaje’, ts’o’okole’ tumen leti’ob chíikbesik u najil k’uj báatikáano yéetel u jaajil t’aan Yuum K’uj. 
“Unaj ka’ach u yu’ubiko’ob u t’aan najil k’uj yéetel kaaj, u k’áat u yu’ubo’ob ba’ax k a’alik ti’al beyo’ ma’ u beeta’al k’aas ti’ u ya’abil máaxo’ob jump’éelili’ bix u tuukulo’obi’”, tu ya’alaj  Rosales Centeno úuchik u ya’alike’ ya’abach máak ma’ ki’imak u yóolo’ob yéetel ba’ax je’ets’ij.
 Xak'alutskíinsa'an tumen: Sasil Sánchez Chan"
09/09/2021,La Jornada,Sasil Sánchez Chan,Ciudad de México,"U kajnáalil Tula: ''Jach k’aas, úuchik u tíitkubáaj lu’ume’, tin láaj k’aschajten ba’al...''","Fernando Camacho y Ricardo Montoya 
Tu sáasbal yéetel tu súutukil ka’aj káaj u síistal k’iin jo’oljeak miércolese’, u jach p’íitil máaxo’ob láayli’ p’aatalo’ob tu yotocho’ob ti’ le múuch’kajtalilo’ob búulo’ob te’e noj kaajo’, káaj u jóok’sa’alo’ob ti’ cheemo’ob tumen u ajmeyajilo’ob Fuerzas Armadas, kex beyo’, yanchaj uláak’ máaxo’obe’ ma’ tu páa’tajo’obe’, ka jóok’o’ob ti’ u yotocho’obi’, tumen jach ya’abchaj ja’ úuchik u tuul u beelil ja’ Tula yéetel u kúuchil u yakkúunsa’al ja’ Endhó y Requena, tu péetlu’umil Hidalgo.
 
 
Xak'alutskíinsa'an tumen: Sasil Sánchez Chan"
10/09/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",T Jeel kanaj bix unaj u beetik máak ti’al u bin yaanal tu’ux: Darío Flota,"Sáamal sábadoe’, yaan u chukik juk’aal ja’abo’ob úuchik ba’ax k’ajóolta’an beey 11S, tumen tu beetaj u k’éexel ba’al ti’ bix u bin máak táaxel tu’uxo’ob; ti’al u kaajil Cancúne’ jach aal úuchik u lúubul ti’, tumen ka’aj úuche’ (septiembre) ma’ chochobkil u xíimbalta’al le kaajo’, le beetike’ ti’al u k’iinil u ya’abtale’ (diciembre) ts’o’okili’ u chaj ch’a’ak bej túumben ba’alo’ob jets’a’ab ti’al u béeytal u bin máak yaanal tu’ux, beey tu ya’alaj Darío Flota Ocampo, máax jo’olbesik Consejo de Promoción Turística de Quintana Roo (CPTQ).
Leti’e’ tu k’a’ajsaje’, tu ja’abil 2001 táan ka’ach u jo’olbesik Asociación Mexicana de Agencias de Viajes (AMAV); tu ja’atskab k’iinil ka’aj úuche’ yaan ka’ach u much’ikubáaj yéetel kóonsejo’, ts’o’okole’ juntúul ti’ máaxo’ob yaan u táakpajale’ tu tsikbaltaj ti’e’ tu yilaj bin ti’ péektsilo’obe’ yanchaj bin loob úuch yéetel péepen k’áak’ tu kaajil Nueva York, ba’ale’ jujump’íitil úuchik u yojéeltiko’ob uláak’ ba’ale’ tak ka’aj tu yilajo’obe’ téerrorista loobil úuchi’.  
“Ma’ t tukultaj beyka’aj nojochil le ba’ax úucho’, mix xan ba’ax ku taal tu paachi’; ya’abach ba’al k’éexij, ma’ chéen tu péetlu’umil Quintana Roo, tuláakal yóok’ol kaab. Chéen ba’axe’, ba’axo’ob k’e’exe’ walkila’ ts’o’ok u suuktal k ilik”, tu ya’alaj.
 
 
Ichil k’eexilo’obe’, leti’ úuchik u p’áatal ma’ táan u yutstal u biinsik máak jayp’éel nu’ukulo’ob yéetel, beyxan k’a’abéet aantes yaan máak tu kúuchil tu’ux ku jáayal péepen k’áak’, yanchaj u ts’a’abal nu’ukulo’ob ti’al u xak’alta’al yéetel u kaláanta’al ba’ax ku biinsik máak, ts’o’okole’ k’uch u k’iinil u yantal u bo’ota’al wa bajux ti’al u xak’alta’al nu’ukulo’ob yéetel na’ak u tojol kóombustiiblée.
Tu ya’alaje’ Caribe Mexicano, núup’ul meyaj yéetel u mola’ayilo’ob péepen k’áak’, beyxan mola’ayo’ob yaan Estados Unidos, tumen yaan yaba’ach aj xíiximbal máako’ob ku kóojolo’ob tu kúuchil u jáayal péepen k’áak’ Cancún (kex óoxp’éel miyoonesil máako’ob ja’ab man ja’ab).
U kúuchil u jáayal péepen k’áak’ Cancún ku pakta’al beey jump’éel kúuchil tu’ux mina’an sajbe’entsil ti’al máax ku yantal u bin uláak’ tu’uxo’ob, ba’ale’ beyxan ti’al u mola’ayilo’ob péepen k’áak’ yéetel ti’al norteamerikanoil jala’ach”. 
Ma’ili’ úuchuk 11Se’, ku ya’alik máax jo’olbesik CPTQ, ma k ojel jach ba’ax le terroristail loobilajo’, ts’o’okole’ jump’éel ba’al náach k ilik yaan ti’ to’one’ k’uch ti’al u k’exik bix u yúuchul ba’al. Yanchaj ba’al t kanaj yóok’lal. Sajakchaj máak na’akal ti’ péepen k’áak’ ba’ale’ beyxan t ilaje’ ma’alobkúunsa’ab ba’ax ku beet’aal ti’al u kaláanta’al máak, tumen ma’ táan u jáan béeytal u k’uchul u beet máak tuka’aten loobilaj je’el bix le je’elo’. 
Xak'alutskíinsa'an tumen: Sasil Sánchez Chan"
10/09/2021,Astrid Sánchez,Sasil Sánchez Chan,"Mérida, Yucatán",U kíinsikubáaj paal: ‘Aj kanano’obe’’ leti’ u jach ma’alobil ti’al u kaláanta’alo’ob,"Ti’al u na’atal u talamil u kíinsikubáaj paal tu lu’umil Méxicoe’, ku páajtal u péektsilta’al u yantal “aj kanan” máak, tumen je’el u yáantaj ti’al u yila’al tu séebanil ku páajtale’ je’el ba’axak ka u chíikbes je’el ba’axak sajbe’entsil ichilo’obi’, beey tu ya’alaj Carolina Santillán, máax u ts’o’oksmaj u dóoktoradoil Sicología tu noj najil xook UNAM.
Carolina Santillán leti’ máax kaláantik u beeta’al u meyajil ichil u nu’ukbesajil Programa de Crisis, Emergencias y Atención al Suicidio ich u najil xook UNAM, ts’o’okole’ ku ya’alike’ u yantal juntúul aj káanane’ éejenta’an u k’a’abéetkunsa’al tumen Organización Mundial de la Salud (OMS) tumen ku chíikbesike’ k’a’anan ba’al ti’al u kaláanta’al ma’ u yantal paalal ka u kíinsubáaj.
“Juntúul aj kanane’, leti’e’ chan xi’ipal wa chan x ch’úupal mantats’ táan u t’aan wa u tsikbal yéetel uláak’ juntúul paale’, ti’al u páajtal u yila’al je’el ba’axak chíikulal e’esik u káajal u síijil jela’an tuukulo’ob. Máax kéen u beet u aj kanane’ ku yáax kaambal yéetel ku yáax e’esa’al ti’ ba’ax chíikbesik sajbe’entsil, je’el bix u láaj t’oxik u ba’alumbáaj, u káajal u k’áatik ba’axten síiji wa u ya’alik ma’ u k’áat kuxtali’”, tu ya’alaj. 
 
 
Ikil u máan U K’iinil U Kaláanta’al Ma’ U Kíinsikubáaj Máake’, lalaj 10 ti’ septiembree’, Santillane’ ku ya’alike’, ikil túun u beeta’al u kaambal paale’ ku páajtal xan u káajal u k’ajóoltik óoxp’éel ba’al k’a’anan ti’al u kaláantik u yéet paalil: ku yilik luba’an u yóol le paalo’; leti’ máax káajsik u tsikbalil yéetel ku tsolik ba’ax u k’áat u ya’al u lúubul u yóol máak, beyxan ku tsolik je’el u páajtal u ch’a’abal u ts’aakil; yéetel u yojel tu’ux je’el u láak’inta’al wa máax táan u tukultik u kíinsikubáaj.   
Ichil ba’ax ts’a’aban ojéeltbil ti’ jump’éel xaak’al meyajil beeta’ab tumen u jala’achil u lu’umil México yéetel j ts’a’ab k’ajóoltbil tumen Alejandro Encinas, máax beetik u súubsekretarioil Derechos Humanos, Población y Migración, tu ja’abil 2020 leti’e’ ka’aj yanchaj u jach ka’anal xookil paalal tu kíinsajubáaj: mil 500 u túulal.
A’alabe’ u seen ya’abtal paalal tu kíinsajubáaje’ úuch yóok’lal talamilo’ob yanchaj tumen u pak’be’en k’oja’anil Covid-19. 
Santillane’ ku ya’alike’, u yóotik juntúul paal u kíinsikubáaje’ ku yúuchul tumen yaan k’iine’ ku ch’a’apacta’alo’ob tu najilo’ob xook wa tumen ku kíimil wa máax ti’obi’.  
Ichil ba’ax u jets’maj Inegie’, u 4 por siientoil xi’ipalal ichil 10 tak 19 ja’abo’obe’, ts’o’ok u ye’esiko’ob yaan wa ba’ax tuukul ti’al u kíinsikubáajo’ob, ka’alikil x ch’úupalalo’ob láayli’ ichil le ja’abilo’ob je’elo’ ku náakal tak 7 por siiento.
 
 
Xak'alutskíinsa'an tumen: Sasil Sánchez Chan"
10/09/2021,Cecilia Abreu,Sasil Sánchez Chan,"Mérida, Yucatán",Biirich' wa páais k'éek'en,"Biirich' wa páais k'éek'en siijil Yucatáne’, juntúul ba’alche’ sajbe’entsil yanik u ch’éejel wa ma’ táan u káajal u beeta’al nu’ukbesajo’ob ti’al u kaláanta’al, le beetike’ Walther Antonio Osorto Hernández, máax jo’olbesik Asociación Mexicana Especializada en Cerdos Criollos A.C. ku meyaj ti’al u beetik u ya’abta’alob, ba’ale’ kaláanta’an bix u beeta’al, ts’o’okole’ ma’ táan u k’éexel bix le ba’alche’a’. 
“K’éek’ene’ ku yaalak’ta’al, ba’alae’ ka’aj káaj u beeta’al meyajo’ob ti’al ma’ u ch’éejele’, ma’ patal bix úuchik u beeta’ali’”, ku ya’alik, ba’ale’ yéetel meyaj ku beetike’ ku kaxtik u k’éexel ba’al. Ba’alche’e’ ts’o’ok u ch’éejel tu péetlu’umil Kaanpech, Quintana Roo, Veracruz yéetel Nayarit.
 
 
Múuch’kabil tu’ux ku meyaje’ káaj u meyaj enero ti’ u ja’abil 2013, 164 u x ch’upul ba’alche’il yéetel 29 u xiibil, ba’ale’ walkila’ ts’o’ok u náakal 493 u túulal, ts’o’okole’ ma’ táan u xáantale’ yaan u ka’a xo’okolo’ob, le beetik ma’ xaan wa ku p’íitchajalo’obi’. 
Biirich’ k’éek’ene’ mina’an u tso’otsel u wíinkilal, le beetik beey u k’aaba’ xano’, u maaye’ boox, beyxan u wíinkilal, yaan kex waxak tak lajka’p’éel u yiim (ma’ táan u máan ti’ beyka’ajo’). 
Xak'alutskíinsa'an tumen: Sasil Sánchez Chan"
13/09/2021,La Jornada Maya,Sasil Sánchez Chan,Kaanpech,Calakmule’ yaan u péektsilta’al ti’ u biyeetesil Lotería Nacional,"Úuchik u jóok’sa’al u biyeeteil Sorteo Mayor yéetel u xookolil 3820e’, Lotería Nacionale’ yaan u péektsiltik u yúuchben kaajil Calakmul, ti’ u lu’umil Kaanpech; kúuchil yéeya’ab ti’al u k’i’itbesa’al u nojba’alil u lu’umil México.  Meyaje’ táan u taal u múul meyajta’al ichil Coordinación de Memoria Histórica y Cultural de México, Secretaría de Cultura, ikil táan u meyaj Instituto Nacional de Antropología e Historia (INAH), Asociación de Secretarios de Turismo de México (Asetur) yéetel Poder Ejecutivo ti’ u péetlu’umil Kaanpech. 
 
 
Xak'alutskíinsa'an tumen: Sasil Sánchez Chan"
13/09/2021,Cecilia Abreu,Sasil Sánchez Chan,"Mérida, Yucatán","Bejla’e’ ku páajtal u báakunarkubáaj je’el máaxak maanal 18 u ja’abil, ma’ ts’a’abak ti’ mix jump’éel jaats, tu noj kaajil Jo’","Bejla’a 13 ti’ septiembree’, ts’o’ok u ts’a’abal meyaj óoxp’éel kúuchilo’ob tu noj kaajil Jo’, ti’al u ts’a’abal u báakunail Covid-19 ti’ je’el máaxak ma’ u k’am mix jun jaatsi’, kex ba’al ti’ beyka’aj u ja’abil, chéen unaj maanal 18.  
Ti’ jump’éel k’a’aytajil ts’íib k’i’itbesa’ab ti’ Facebooke’, Huacho Díaz Mena tu ts’áaj k’ajóoltbile’, ch’a’ab u t’aanil u ts’a’abal báakuna ti’ máaxo’ob p’áato’ob paachil “máax ti’ ma’ ts’a’abak mix junjaats báakunai’”.
Kúuchilo’ob ts’a’ab u ti’ale’ let’ le je’elo’oba’: Centro de Convenciones Siglo XXI, Deportivo Kukulkán yéetel Deportivo La Inalámbrica; Díaz Mena tu ya’alaje’  “k’a’ajse’ex báakunae’ je’el u beetik u k’éexel ba’al ti’al u yantal kuxtal wa u yúuchul kíimil”, ku páayt’anta’al kaaj ti’al u ts’a’abal ti’.  
U súutukil jets’a’ab ti’al u bin máak te’e kúuchilo’obo’, ku káajal láas 8 ja’atskab k’iin yéetel ku ts’o’okol tak las 6 tu taal u chíinil k’iin. Ti’al u ts’a’abale’ unaj u biinsa’al ju’un ku k’áata’al ichil u kúuchil Internet: https://mivacuna.salud.gob.mx/index.php.
 
 
Ba’ax ku k’áata’al ti’ máak ti’al u ts’a’abal báakunae’ leti’ le je’ela’: u k’uchul máak kex 15 minutos aantes, beyxan u biinsik u INE máak, kéen xi’ike’ unaj ts’o’ok u janal yéetel ts’o’ok u luk’ik u ts’aak wa tumen k’a’abéet; kéen ts’a’abak ti’ máake’ unaj u páa’tik kex 30 minutos ti’al u yila’al ma’ táan u yúuchul mix ba’al ti’.
Kéen ts’a’abak le yáaxo’, yaan u ts’a’abal k’ajóoltbil ti’ k’a’aytajil ts’íibo’obe’ ba’ax k’iin kéen je’ets’ek u ts’a’abal u ka’a jaatsilo’, le beetik unaj mantats’ u yilik máak ba’ax ku k’a’ayta’al.  
Le 11 ti’ septiembre máanika’, ojéelta’ab yanchaj 298 máax ti’ pa’ak’ le k’oja’anil ku tsa’ayal yóok’al u biirusil SARS-CoV-2, beyxan yanchaj uláak’ 16 u túul máak kíim tumen; le beetike’ ku páayt’antik máak ti’al ma’ u ch’éenel u kaláantikubáaj, tumen beyo’ ma’ táan u tsa’ayal; beyxan tu k’áataj ka ts’a’abak báakuna ti’ máak kéen béeyak. 
Secretaría de Salud ti’ u lu’umil Yucatáne’ tu ts’áaj k’ajóoltbile’, ti’al máax yaan u ja’abil ichil 18 tak 29, ts’o’ok u yáax ts’a’abal ti’ 139 mil 324 u túul máak u yaax jaatsil báakuna COVID-19, ts’o’okole’ jo’oljeak domingo 12 ti’ septiembree’, ts’o’oksa’ab u ts’a’abal ti’ le jaats kaajila’. Bejla’e’ láayli’ yaan u ts’a’abal ti’al je’el máaxak ma’ ts’a’abaki’, kex ba’al ti’ jayp’éel ja’ab yaan ti’ máak.  
Le 11 ti’ septiembre máanika’, ts’a’ab 28 mil 778 u p’éel u báakunail AstraZeneca ichil u jaats kaajil 18 tak 29 u ja’abil; 8 mil 659 ti’ j ts’a’ab tu kúuchil Centro de Convenciones Yucatán Siglo XXI; 4 mil 910 tu kúuchil Multigimnasio “Socorro Cerón” ti’ Unidad Deportiva Kukulcán; 2 mil 948 tu kúuchil Unidad Deportiva Inalámbrica, 880 tu kúuchil Gimnasio Polifuncional; 3 mil 151 tu najil ts’akyaj Hospital Militar Regional de Especialidades (HMRE); mil 940 tu najil xook Escuela Superior de Artes de Yucatán (ESAY), 2 mil 640 tu kúuchil Unidad Deportiva Villa Palmira; mil 890 tu kúuchil 11 Batallón de Infantería yéetel mil 760 tu kúuchil Base Aérea Militar Número 8.
Yóok’lal u yutsil ts’aake’, tu ya’alajo’obe’, tu winalil agosto ila’abe’, ti’ lajuntúul máak yanchaj u yoksa’al tu kúuchil ts’akyaj yóok’lal Coronaviruse’, waxaktúule’ mina’an mix junjaats ti’ le báakunao’, le beetik k’a’anan u ts’a’abal, ti’al u kaláanta’al u toj óolal kaaj.  
Xak'alutskíinsa'an tumen: Sasil Sánchez Chan"
13/09/2021,Miguel Améndola,Sasil Sánchez Chan,Tulum,Jets’a’ab u yantal u bo’ota’al uláak’ 100 pesos ti’al u yokol máak u xíimbalt u yúuchben kaajil Cobá,"U éejidatarioilo’ob Cobae’, tu k’i’itbesajo’ob jump’éel ju’un tu túuxtajo’ob ti’ mola’ayo’ob, beyxan ti ‘máaxo’ob meyajtik ba’al ti’al u k’a’amal aj xíinximbal máako’ob, yéetel ti’ u yóox jaatsil meyaj jala’ache’, tu’ux tu ts’áajo’ob k’ajóoltbil u yantal u bo’ota’al uláak’ 100 pesos, ti’al u páajtal u yokol máak u cha’ant úuchben kaaj yaan te’elo’.  
Túumben bo’ol jets’a’ab yaan u yantal u bo’ota’ale’ yaan u káajal u k’áata’al ti’al le 15 ti’ septiembre ku taala’, kex a’alabe’, ma’ xaan wa ka k’e’exek wa ba’axi’.  
Jo’olpóop Fausto May Cen, séekretario René Moisés Itzá Xuluc yéetel u aj tsolnu’ukil taak’il May Azcorra, ti’ le éejidoo’; beyxan Daniel May May, máax jo’olbesik u múuch’il aj kanano’obe’, tu ts’áajo’ob k’ajóoltbil jump’éel ju’un, tu mokts’íibnajo’obe’, tu’ux ku ya’aliko’obe’, tu much’ajubáajo’ob yéetel máaxo’ob yóok’lal ku t’aano’obe’, tu k’iinil 15 ti’ agosto ti’ u ja’abil 2021, tu’ux táakpaj le 133 u túul éejidatario’obo’, úuchik u beeta’al u jejeláasil tsikbalo’ob ti’al u múul je’ets’el mokt’aano’ob yéetel mola’ayo’obe’, yóok’lal ba’ax a’alab unaj u beeta’al ichil Artículo 27, tu Jaatsil VII ti’ U Almejenil Noj A’almajt’aan U Péetlu’umilo’ob México, beyxan yóok’lal ba’ax yaan ichil u Artículo 10 ti’ u a’almajt’aanil Ley Agraria, jets’a’abe’ u yantal uláak’ bo’ol yaan u k’a’amal tumen éejidoo’, tumen chéen beey kéen béeyak u yokol máak tu yúuchben kaajil Cobá.  
 
 
Jets’a’abe’, lalaj máak ku k’uchul xíimbale’ yaan u yantal u bo’otik 100 pesos, le beetike’, tu k’iinil 15 ti’ septiembre ti’ le ja’ab yaniko’ona’ leti’ kéen káajak u k’áata’al le bo’olila’.  
Ba’ale’, Fausto May Cene’, u jo’olpóopil éejidoe’, tu ya’alaje’, jo’oljeak domingo 12 ti’ septiembree’, yanchaj jump’éel tsikbal yéetel mola’ayob konik xíimximbal nu’ukbesajo’ob, ti’al u xak’alta’al yéetel u tsikbalta’al ka káajak le bo’olila’ tak ichil jump’éel winal, tumen jumpáay ti’ le 80 pesos unaj u bo’olchajal ti’al u yokol maák te’e kaaj líiks’sa’ab tumen úuchben maayaob. 
Xak'alutskíinsa'an tumen: Sasil Sánchez Chan"
13/09/2021,La Jornada,Sasil Sánchez Chan,Ciudad de México,"U múuch’ EZNLe’ tu beetaj xíimbal meyajil ti’ 27 noj lu’umo’obe’, suunaj México","Ka’alikil chochobkil u páa’talo’ob, ki’iki’ k’ama’ab jun jaats zapatistas táakano’ob ich Escuadrón 421, úuchik u k’uchulo’ob, tu yáak’abil sábadoe’, tak Terminal 1 ti’ Aeropuerto Internacional de la Ciudad de México, úuchik u beetiko’ob noj xíimbal meyajil tu lu’umil Europa, tu’ux tu k’a’aytajo’ob ba’ax yóok’lal ku ba’atelo’ob, beyxan tu’ux tu k’ajóoltajo’ob uláak’ múuch’ilo’ob táan u meyajo’ob te’e lu’umo’.
 
 
Xak'alutskíinsa'an tumen: Sasil Sánchez Chan"
14/09/2021,Jairo Magaña,Sasil Sánchez Chan,Kaanpech,Ku alab óolta’al u béeytal u su’utul u éejidoil Lerma,"Tumen ts’o’ok u beeta’al páayt’aan jejeláas k’iino’ob yéetel tumen ts’o’ok xan u yojéeltik Tribunal Unitario Agrario (TUA) ti’ u lu’umil Kaanpeche’ ts’a’ab u díirexionil najo’ob mina’ano’obe’, Pedro Celestino May Cane’ tu ya’alaj tríibunale’ ts’o’ok u túuxtik t’anbil Carlos Mouriño Atanez, máax ti’alintik Grupo Energético del Sureste (GES) beyxan u yuumil u kúuchil Campeche Country Club, yéetel le uláak’ 16 u túul majank’aaba’ob meyajnajo’ob ti’al máax tu beetaj u jala’achil u péetlu’umil Veracruz, Javier Duarte de Ochoa, le beetike’ éejidatario’obe’ táan u alab óoltiko’ob u su’utul ti’ob maanal ti’ 9 mil 600 ektaareas, táaka’an ka’ach ichil u éejidoil Lerma, tak ka’aj ma’ano’ob kex ma’ patal úuchik u beeta’ali’.  
Éejidatarioe’ tu ya’alaj máaxo’ob táaka’an u poolo’obe’ yáax t’ana’abo’ob tu k’iinil 15 yéetel 16 ti’ abril ti’ le ja’aba’, ba’ale’ mix juntúul bini’; ti’al u le je’elo’ t’ana’an xan Carlos Mouriño Atanez ti’al u chíikbesikubáaj tu táan u jala’achilo’ob u lu’umil México, tumen beyo’ yaan ka’ach u páajtal u luk’sik je’el ba’axak kuuch táan u ts’a’abal tu yóok’ol, tumen kex tumen ts’o’ok wakp’éel ja’abo’ob káajak u yantal u ba’atelil le k’áaxa’, Mouriño Ataneze’ ma’ t’ana’an ka’achili’. 
 
 
Le beetike’, May Cane’ tu ya’alaje’ TUAe’ tu jets’aj ti’ xaak’almeyaj ku beetike’, máaxo’ob t’ana’an, je’el bix Antonino Almazán Arteaga yéetel Moisés Mansur Cisneyros, ma’ ts’a’aban u jaajil u díirexionil, ts’o’okole’ chéen tu báaxalo’ob yéetel jo’olpóopo’ob, tumen tu ya’alaje’ “tu ts’áajo’ob díirexiono’ob ti’ najo’ob yaan Yucatán Querétaro yéetel uláak’ péetlu’umilo’ob bin, ba’ale’ ma’ táan u kaxta’al le najo’obo’, le beetike’ ts’o’ok u káajal u yantal jela’an tuukul yóok’ol “le máaxo’ob ku chíikbesa’alo’obo’”. 
Tu k’a’ajsaje’ ts’o’ok óoxp’éel ja’ab k’ala’ak juntúul máak, ba’ale’ le je’elo’ chéen beeta’ab tumen Alejandro Moreno ti’al u yila’al yaan ba’ax ku beetik; yóok’lal le je’elo’ béeychaj u su’utul ti’ob 692 ektaareas ba’ale’ táan u binetik u su’utul uláak’ 9 mil 600 ektaareas u ti’al kaaj, ts’o’okole’ táan u kaxta’al ka bo’ota’ak je’el bix unaj le k’áaxo’ tumen u yuumilo’ob u kúuchil Campeche Country Club. 
Beyxan tu tsikbaltaj te’e k’inako’obe’ chéen 50 séentabos bo’ota’ab ti’ob yóok’lal jump’éel metro kuáadradóo, le beetik ku tukultik okolta’abo’ob. Chéen ba’axe’, u yéet éejidatario’obe’ tu yilajo’ob beyka’aj taak’in biinsa’ab ka’alikil úuchik u beeta’al múuch’tambalo’ob, tu’ux ook u k’aaba’ beey éejidatario’ob Moisés Mansur yéetel uláak’ 15 u túul máako’ob, máaxo’ob t’ana’abo’ob xan tu táan tribunal. 
Tak walkila’ ma’ jets’a’an u k’iinil, tu ya’alaje’ áabogado’obe’ yaan u ka’a páayt’antiko’ob ma’ili’ je’ets’ek wa ba’ax ti’al u yutsil éejidatario’ob yóok’lal je’el ba’axak je’el u beetik u jelpajal ba’ax táan u beeta’al walkila’ tu táan máaxo’ob tu majáantajo’ob k’aaba’ob yéetel u tu táan u yuumil Country tu péetlu’umil Kaanpech.
Xak'alutskíinsa'an tumen: Sasil Sánchez Chan"
14/09/2021,Joana Maldonado,Sasil Sánchez Chan,"Cancún, Quintana Roo",Maanal ti’ u 25 por siientoil najilo’ob xook Quintana Rooe’ ts’o’ok u je’ebelo’ob tuka’atéen,"Tu jo’oloj óoxp’éel winalo’ob káajal u ja’abil xook 2021-2022 tu péetlu’umil Quintana Rooe’, ts’o’ok u je’ebel joolnaj ti’ 671 u p’éel najilo’ob xook, ti’ le mil 200 u p’éel yano’obo’, le je’ela’ ku chíikbesik maanal ti’ u 25 por siientoil ti’ kúuchilo’ob kaambal yaan te’e péetlu’umo’. 
Ti’ 671 u p’éel najilo’ob xook ts’o’ok u je’ek’abtiko’ob joolnaje’, 300 leti’e’ k’ajóolta’ano’ob beey puublikas yéetel u yalabilo’ pribaadas. Tak walkila’, ts’o’ok u yojéelta’al yanchaj 24 u túul máak máax ti’ ts’o’ok u tsa’aytal ti’ob Covid-19, u ya’abile’ ajka’ansajo’ob yéetel ajmeyajo’ob te’e kúuchilo’obo’. Jala’ach Carlos Joaquín Gonzáleze’ tu ya’alaje’ táan u bin u ya’abtal u xookil le kúuchil kaambal táan u bin u je’ebelo’ob. 
Ich k’áatchi’ tsikbale’, jala’ache’ tu ya’alaj tak walkila’ ts’o’ok u je’ebel 671 u p’éel najilo’ob xook tu’ux ch’a’ajo’olta’ab kaambal ikil u bin máaki’, ti’ le je’elo’obo’ óol jump’íit maanal ti’ u 44 por sientoile’ puublikas yéetel u 66 por siientoe’ pribaadas. 
 
 
Beyxan tu ya’alaje’ ts’o’ok u yojéelta’al yanchaj 24 u túul máax ti’ tsa’ay u k’oja’anil Covid-19, u ya’abile’ ich aj ka’ansajo’ob yéetel aj meyajo’ob, u p’íitile’ ti’ xoknáalo’ob chíikpaji.
“U ma’alobile’ táan u bin u kaláanta’al yéetel ma’ u seen pa’ak’al le k’oja’anilo’, ma’ táan u p’áatal ich sajbe’entsil u toj óolal wíinik; yaan tu’uxe’ k’áata’ab ti’ máak ma’ u bin tuka’atéen wa yaan ba’ax chíikbesik táan u k’oja’antal, yaan tu’uxe’ jets’a’ab u k’a’alal tuka’atéen 14 k’iino’ob, ti’al u kaláanta’al máak, ba’ale’ láayli’ u bin u ya’abta’al máak ti’ le najilo’ob xooko’”, tu ya’alaj jala’ach.
Tu tsikbaltaje’ te’e najilo’ob xooko’ ma’ ch’éenek u bin máaki’, ts’o’okole’ p’isa’an jaytúul máak ku bini’. Tu páayt’antaj kaaj ti’al ma’ u náayal u yóol máak ti’ ba’ax unaj u beetik ti’al u kaláantikubáaj, tumen táan xan u náats’al u k’iimbesjil paatria.
Uláak’ ba’ax tui k’a’aytaje’, leti’ úuchik u k’a’amal uláak’ jun jaats báakunaob ti’al u ts’a’abal u ka’a jaatsil ich máax yaan u ja’abil ichil 18 tak 29 ja’abo’ob, ba’ale’ tu ya’alaj xane’ yaan u chan nonojtal u k’uchul báakuna ti’al u ts’a’abal ti’ máaxo’ob ma’ yanak mix jump’éel ts’a’abak ti’obi’. 
Xak'alutskíinsa'an tumen: Sasil Sánchez Chan"
14/09/2021,La Jornada,Sasil Sánchez Chan,Ciudad de México,"Zapatistas táakano’ob ichil ‘La Extemporánea’, jóok’ u biinbalo’ob Viena","Yanchaj uláak’ ka’a múuch’o’ob jóok’ ti’ u “zapatista máako’ob péeknaj ti’ péepen k’áak’” jóok’ u biinbalo’ob, le lunes máanika’, tak Viena, Austria.
Yáax táanile’ je’elob Madrid ti’al u páajtal “u tsikbalo’ob, u yu’ubiko’ob yéetel u ts’áako’ob k’ajóoltbil tuukul meyej” tu táan uláak’ múuch’ilo’ob yaan te’e lu’umilo’. Yanchaj 177 u túul uláak’ máak jóok’ u biinbalo’ob ti’ péepen k’áak’ jóok’ chúumulk k’iin, yéetel uláak’ jump’éel jóok’ áak’ab.
Xak'alutskíinsa'an tumen: Sasil Sánchez Chan"
15/09/2021,Abraham Bote Tun,Sasil Sánchez Chan,"Mérida, Yucatán",Wa ma’ tu no’oja’an meyajta’al Tren Mayae’ je’el u yantal talamilo’ob ts’o’ok u yila’al ti’ uláak’ lu’umo’ob: Adolfo González Olhovich,"Tren Mayae’ je’el u beetik u yantal jela’an tuukulo’ob yóok’lal k’áaxo’ob, beey tu ya’alaj Adolfo González Olhovich, kóonsultor fíinansiiero. Le beetike’, ku ya’alik, unaj u yila’al ba’ax ts’o’ok u yúuchul ti’ uláak’ péetlu’umo’ob, je’el bix Acapulco, wa Cancún, ti’al ma’ u yantal talamilo’obi’.
“Unaj u náachtal máak ti’ jela’an tuukulo’ob; u jach k’a’anan ba’al yaan ti’ maaya kaaje’ leti’e’ k’áaxo’, miatsil yéetel ba’ax yaan ti’ yóok’ol kaab”, tu ya’alaj.
Beyxan, tu ya’alaje’, kaaj, Noj lu’um, yéetel máaxo’ob ts’áak u taak’inil u ti’al u yúuchul meyaje’ unaj u múul beetik ba’al ti’al u béeykunsa’al kaaj u k’áat máak yantal, le beetik Trene’ je’el u péeksik ba’al ti’al ka úuchuk beyo’.
 
 
Le 14 ti’ septiembre máanika’, máax jo’olbesik Comité Directivo de la Federación Mexicana de Condominios y Edificios, tu beetaj u tse’ekil Tren Maya, el elevador del desarrollo económico e inmobiliario, tsikbal táaka’an ichil Congreso Nacional del Tren Maya, beeta’an tumen u mola’ayil Segmentos Research.
Kex tu ya’alaj Tren Mayae’ je’el u ma’alobkúunsik bix u núup’ul Yucatán yéetel uláak’ kaajo’obe’, tumen je’el bix kéen yanak u bin máak tu kúuchil u jáayal péepen k’áak’e’, je’el u xáantal tak ka’ap’éel ooras, ba’ale’ unaj u yila’al ma’ u yúuchul talamilo’ob yaan ti’ uláak’ kaajo’ob.
Je’el bix Cancúne’, jach ma’alob u beeta’al u suut taak’in te’elo’, ba’ale’ ma’ patal ba’ax ku yúuchul ikil u k’askúunta’al yóok’ol kaab. Le beetik tu ya’alaj Tren Mayae’ unaj u táakbesik ba’al yaan u yil yéetel miatsil, ti’al u beeta’al u xíimbal ba’al.
Beyxan, tu súutukil u tsikbale’, tu ya’alaj éejidatariob yéetel kajnáalo’obe’ leti’e’ yáax máax tu ts’áajo’ob ba’al ti’al u yantal Tren Maya, le beetike’ unaj u p’áatal ti’ob u k’áaxo’ob, tumen tu jo’oloj ka’ap’éel ja’abe’, yaan u jach táaj ko’ojtal le bajux ku tojoltik u k’áaxo’ob.
Unaj u yila’al ma’ u p’áatal tu k’ab uláak’ máak le k’áaxo’obo’, ts’o’okole’ k’a’anan u kaláanta’al yóok’ol kaab yéetel miatsil.  Beyxan tu tsikbaltaj ba’ax ts’o’ok u yáax chíikbesa’al tumen ONU-Hábitat, tu’ux ts’o’ok u xak’alta’al bix kéen taalak Tren Maya te’e lu’uma’: yaan u ch’éenel u kuxtal ich óotsilil 1.1 miyoonesil máak tu noojol-lak’inil México,  Wa tumen ka tsoola’an beeta’ak ba’ale’ yaan u kaláantik ma’ u k’astal u 49 por siientoil lu’um, yéetel ku yáantik yóok’ol kaab.
 Xak'alutskíinsa'an tumen: Sasil Sánchez Chan"
15/09/2021,Abraham Bote Tun,Sasil Sánchez Chan,Jo',"Wa ma’ táan u táakbesa’al kaajo’obe’, Tren Mayae’ chéen yaan u chowakkíinsik colonialista óol","Wa ma’ táan u táakbesa’al kaajo’ob yéetel maayaobe’, Tren Mayae’ chéen kéen u beet ba’al je’el bix beeta’an tumen colonialistail tuukulo’ob, beey tu ya’alaj Ildefonso Palemón Hernández Silva, máax patjo’olt Red Educación Superior e Interculturalidad en la Frontera Sur-Sureste de México
“Tren Maya ma’ u k’áat u beet ba’al beyo’, ba’ale’ wa ma’ táan k beetik wa ba’axe’, beey kéen súutuko’. Ma’ unaj k cha’ik u máan t óok’ol colonailistail chimes k’áak’, unaj u ti’al kaaj, unaj maaya. Ti’al túun u béeytale’, kaaje’ unaj u beetik ba’al je’el bix suuk u beetik, u ya’alik ba’ax ku tukultiko’ob, tumen ku páajtal u nojba’alkúunsa’al yéetel miatsil, t’aan, beyxan yéetel ba’ax u yojelo’ob yéetel bix u múul kuxtalo’ob yéetel yóok’ol kaab”, tu ya’alaj.  
J xak’al xooke’, táakpaj ich Congreso Nacional del Tren Maya, beeta’an tumen u mola’ayil Segmentos Research, jo’oljeak 14 ti’ septiembre, tu’ux tu beetaj u tsikbalil “Entre el bienestar y el desarrollo: un dilema personal, comunitario y público”. Te’elo’, tu ya’alaj u beeta’al le noj meyaja’ je’el u beetik uts ti’ kaaj, tumen je’el u beetik u suut taak’in, ba’ale’ chéen wa ku yu’ubal ba’ax yaan u ya’al maaya kaaj,
 
 
“Kin tukultik je’el u béeytale’, ba’ale’ ma’ tu juunal ku beetchajali’, mix xan wa k beetik ba’al je’el bix suuka’ane’. Lela’ yaan ba’al u beel”, tu ya’alaj.
Ku páajtal u beeta’al múul meyajo’ob. Je’el bix yéetel Secretaría de Educación Pública (SEP), tumen ku páajtal u ts’áak u yojéelt aj ka’ansajo’ob yéetel xoknáalo’ob tu’ux kun máan u beel Tren Mayae’, ba’ax le ku k’áatik kaajo’, yéetel bix kéen lúubuk ti’ kaaj, ba’ax utsil ku taal tu paach.
Le túune’, k’a’anan u yila’al u beeta’al múul meyajo’ob je’el bix le je’elo’. Leti’ xane’ ku tukultik táan u yu’ubal u t’aan kaaj, ba’ale’ táan u binetik ya’ab meyaj. Tumen kéen kaambanak aj ka’ansajo’ob yéetel xoknáalo’obe’, yaan u yantal u bino’ob te’e kaajo’obo’ ti’al u béeytal u núup’ul le meyajo’, tumen beey kéen ts’a’abak k’ajóoltbil ba’ax ku taal u k’iin yéetel Tren, beyxan bix je’el u k’éexel wa ba’ax, bix je’el u tse’elele’, bix je’el u yutskíinsa’ale’, ichil uláak’ ba’alo’ob.
Kex tumen tu ya’alaj láayli’ yaan ba’al ma’ sáasil yanik yóok’lal ba’ax talamilo’ob ku taal yéetel Tren Mayae’, tu tsikbaltaj unaj u yúuchul meyaj. “Leti’ u beelal u yantal aj ka’ansajo’ob yéetel xoknáalo’ob, beyxan jala’acho’ob, tumen ma’ unaj u p’áatalo’ob ichil u kúuchilo’ob meyaji’; unaj u jóok’olo’ob te’e kaajo’obo’”, tu ya’alaj. 
Xak'alutskíinsa'an tumen: Sasil Sánchez Chan"
15/09/2021,Efe,Sasil Sánchez Chan,Ciudad de México,"‘La Extemporánea’, ti’ EZLN kaajile’, k’uch tak Viena ti’al u beetik xíimbal meyaj","Ya’abach máako’ob kóojo’ob tu kúuchil u jáayal péepenk’áak’ tu lu’umil Viena, ti’al u k’amiko’ob u jaats máako’ob ti’ Ejército Zapatista de Liberación Nacional (EZLN) k’ucho’ob te’e lu’umo’ ti’al u beetiko’ob xíimbal meyajil. Yaan u káajalo’ob tu nojkaajil Viena, ts’o’okole’ ku xíimbaltiko’ob uláak’ kaajo’ob. Leti’obe’ k’a’amo’ob tumen máaxo’ob táakmuk’tik u tuukulo’ob, austríakoilo’ob, beyxan latinoamerikanoil máako’ob kaja’anob te’elo’; u ki’imak óolalo’obe’ tu ye’esajo’ob ka’alikil u tich’iko’ob lakamo’ob yéetel u k’aayiko’ob zapatista tuukulo’ob, je’el bix xan antifascista k’aayil Bella Ciao.
 
 
Xak'alutskíinsa'an tumen: Sasil Sánchez Chan"
17/09/2021,Katia Rejón,Desconocido,Jo',U kaláanta’al u ts’íibil k’ajla’ayil ko’olel,"Tu’ux yaan ka’ach ko’olelo’ob tu súutukil táan u yúuchul k’a’anan ba’alo’ob ichil u k’ajla’ayil wíinik. Óoli’ beey chéen ch’a’abil u núuka’al le k’áatchi’a’, ba’ale’ ma’ béeychaj (wa ma’ óota’ab) núukbil mix jump’íit tak tu ka’a táanchúumukil siiglo XX. Úuchik u káajal u yokol ko’olel tu kúuchilo’ob kaambale’, leti’e’ ka’aj káaj u xak’alta’al “beyka’aj paachil p’ata’ano’ob te’e k’inako’obo’ yéetel bix bala’ano’ob ti’ k’ajla’ayil”, beey u tsolik Esther Rubio Herráez ti’ u xaak’alts’íibil yóok’lal Historiografía Feminista.
Ya’abach ba’al k’atik u xaak’alil bix úuchik u chíikpajal ko’olel ichil k’ajla’ayil, tumen ku jolméek’tik túumben nu’ukbesajilo’ob xaak’al ti’al “u káajal u jeel  chíikbesa’al u beel ko’olel yéetel u k’ajla’ayil, tumen bala’an ti’ bix u tsikbalta’al ucha’an ba’al”. Ba’ale’ ma’ chéen lelo’, tumen ku yáantaj ti’al u k’áatchibtik máak, ba’axten káaj u p’a’atal paachil yéetel ba’ax talamilo’ob ts’o’ok u yantal ti’ ba’ax ts’o’ok u je’ets’el.
 
Martha Ruiz, máax kaambanaja’an yóok’lal bibliotecología yéetel máax ti’ k’ubéenta’an archiibo iistorikóo tu kúuchil Casa de la Historia de Yucatán, béeychaj u na’atik ba’al ka’alikil táan u meyaj ti’ uláak’ kúuchil. Juntúul x its’at k’uche’ ka tu k’áataj ti’ Martha ba’alob u yojel yaan, chéen ba’axe’ ma’ jatsa’an mix xan táan u páajtal u k’ubik te’e súutuko’.
“Ko’olele’ úuch yanak te’e áarchibo’obo’, ba’ale’ ma’ táan u tsola’alo’ob ichil k’ajla’alyili’ tumen p’ata’an paachil wa ku ke’etel yéetel xiib”, ku ya’alik.
Tu ts’ooke’ Casa de la Historiae’ ma’ táan u páajtal u jáan tukulta’al ka yanak u jaatsil jeeneróo tumen leti’e’ x ka’ansajo’ob máaxo’ob beet u tsoolil u ju’unilo’ob k’ajla’ay kaambal ts’o’ok u yantal tu péetlu’umil Yucatán úuchik u xak’alta’al u ju’unilo’ob xook, pik’ilju’uno’ob, u tsoolts’íibil k’aaba’ob, ichil uláak’ ba’alo’ob. Yaan mil 221 u p’éel ju’uno’ob ichil Fondo de Educación Básica, u asab úuchbenile’ yanchaj tu ja’abil 1888 yéetel u jach túumbenile’ 1953 ka’aj yanchaji. Ts’o’ok lajun ja’abo’ob yanak le kúuchila’, ts’o’okole’ leti’e’ ja’ab máanik ka’aj káaj u jeel tso’olol.
 
 
Ichil u tsoolju’unilo’ob k’ajóolta’an beey Escuela de Niñas táakbesa’an áanalte’ob tu’ux ts’íibta’an u k’aaba’ x xoknáalo’ob, ba’ax meyajil ku beetik u na’ob yéetel u yuumo’ob, yaan oochelo’ob, xóoxot’ péektsilo’ob yóok’lal le najil xooko’, u p’iskaambalo’ob, ichil uláak’ ba’alo’ob yéetel nu’ukulo’ob.  
Ba’axten k’a’anan ti’al k’ajla’ay le ba’alo’oba’. Lela’ ku páajtal u káajal u núuka’al yéetel u tsoolk’aaba’il jump’éel najil xook ti’ u ja’abil 1916, tu’ux mokts’íibnaj jaytúul ti’ le ko’olel táakpaj Congreso Feminista. Tu k’iinil ka’aj úuch múuch’tambale’, x ka’ansajo’obe’ tu ts’íibtajo’ob: “Ma’ j taal tumen bin Congreso Feministai’”, tu tséel u k’aaba’ x xoknáalo’ob ma’ j bino’ob xooki’.
Martha ku ya’alike’, tu péetlu’umil Yucatáne’ mina’an mix jump’éel áarchibo tu’ux ka mu’uch’uk féeminismos kex yaan u nu’ukulil u beeta’al, ts’o’okole’ k’i’itpaja’an.
Congreso Feminista jump’éel k’a’anan múuch’tambal k’ajóolta’an tu’ux táakpaj ko’olel te’e lu’uma’, ma’ chéen leti’ yanchaji. Martha ku tsikbaltike’ yaan uláak’ k’a’anan ba’al úuch ma’ili’ yanak le je’elo’, beyxan ka’aj ts’o’okij, ts’o’okole’ yanchaj uláak’ ko’olelo’ob ma’ k’ajóoltano’obi’. Ba’ale’ ti’ leti’ob yaan u kóokots k’ajla’ayil tu kuxtato’obo’, yéetel táan u páa’tiko’ob ka yanak uláak’ ba’al u yojéelto’ob yóok’lal u kuxtalo’ob.
 
Kúuchil yaan tu tséel Bazar García Rejón, leti’e’ Centro de Documentación (Cedoc) “Felipa Poot”, jump’éel tu’ux ku líik’sa’al ju’uno’ob yéetel nu’ukulo’ob yóok’lal u páajtalilo’ob ko’olel, beyxan keetil kuxtal ichil xiib yéetel ko’olel, yéetel poliitikáas puublikáas. Yaan 5 mil u p’éel áanalte’ob tu’ux ku páajtal u xo’okol ba’al yóok’lal feminista tuukul, beyxan xaak’alo’ob yóok’lal ko’olel. 
Ichil k’áatchi’ tsikbale’, Jimena de los Santos tu tsolaje’ ts'o'ok u káajal u túumbenkunsiko’ob pik’il ju’uno’ob lik’ul u ja’abil 2007. Sáansamal ku jóok’ol péektsilo’ob, le yaan u yil yéetel ko’olele' ku láaj tsoolíik’siko’ob.
Jimena ku tukultik xane’, láayli’ yaan ya’abach ba’al ma’ ojéela’an yóok’lal u k’ajla’ayil ko’oleli’. “Ma’ táan u tukulta’al wa ba’ax ku beetik ko’olel sáansamle’, wa ichil poliitikae’ k’a’anan. Jach k’anbe’en u tsóolíik’sa’al u kuxtal ko’olel ti’ jejeláas ba’ax ku beetik”, ku ya’alik.
Leti’ yéetel Marthae’ ku tukultiko’obe’ ya’abach ju’uno’ob yéetel nu’ukulo’ob ti’ u k’ajla’ayil ko’olelo’obe’ láayli’ líiks’a’an ti’ u nooyil u baatsil k’a’anan ko’olelo’ob kuxlajo’ob ichil u k’ajla’ayil Yucatán. Jimenae’ ku k’a’ajsik Dominga Canto Pastrana máax tu k’ajóoltaj ka’alikil  u beetik u teesis yóok’lal Siempreviva, jump’éel u pik’il ju’unil ko’olelo’ob patjo’olta’ab u meyajta’al tumen Rita Cetina tu ja’abil 1870.
Ichil tsoolju’un yéetel nu’ukul líik’sa’ane’ ti’ yaan u ti’al Rita Cetina, ts’a’aban tu kúuchil Archivo General del Estado de Yucatán. Byexan u ti’al Judith Pérez Romero, máax tu kanaj u beelkúuns yéetel u ts’íibyik paax, ts’a’aban Escuela Superior de Artes de Yucatán. Le beetike’, Jimena de los Santose’ ku ya’alik u k’a’ananil le nu’ukulo’oba’.  
Jimenae’ ku k’a’ajsik u k’a’ananil u tsoolíiks’a’al u ya’abil u k’ajla’ayil maaya ko’olel tu lu’umil Yucatán. Tu’ux yaan le ko’olelo’ob táakpajo’ob ich U Ba’atelil Castas; je’el bix María Uicab, máax jo’olbes maaya aj k’atuno’ob. Yóok’lale’ Georgina Rosado Rosado ts’o’ok u máansik jayp’éel ja’abo’ob táan u meyaj yéetel xaak’al tu yóok’lal.
Máaxo’ob k’áatchita’abo’obe’ ku ya’aliko’obe’ yaan wal uláak’ ju’uno’ob yéetel nu’ukulo’ob ma’ tso’oloko’obi’. Ba’ale’ ts’o’ok u káajal u meyajta’al ba’al ti’al u kaxta’al, u xak’alta’al yéetel u péektsila’al."
17/09/2021,Miguel Améndola,Sasil Sánchez Chan,"Cancún, Quintana Roo",Ch’ooj x baw,"Je’el bix uláak’ ba’alche’ob yaan te’e baantaa’, ch’ooj x bawe’ (Callinectes sapidus) ts’o’ok u táakbesa’al ichil u tsoolil ba’alche’ob sajbe’entsil yanik u ch’éejelo’ob, tumen táan u pepek’cha’abtal lu’um tu’ux kaja’ano’ob. Te’e octubre ku taala’ leti’ kéen káajak u péek le ba’alche’a’, ti’al u bin tak te’e k’áak’náabo’, tu’ux ku ye’el. Ba’ale’ u beetike’ ku beetik u p’áatal ich sajbe’entsil u kuxtal.
Kaajo’ob je’el bix Cancún yéetel Tulume’ yaan noj bejo’ob tu’ux ku k’áatal le ba’alche’a’, le beetike’ séeba’an u ya’ach’alo’ob. Miriam Tzeek, máax táaka’an ichil u múuch’il Tulum Sostenible, tu ya’alaje’ x bawe’ ch’ooj u yook, le beetik beey u k’aaba’o’.
 
 
U yiche’ óol túuts’tak yéetel k’óomtaam, u boonile’ ch’ooj ba’ale’ yaan óol táampose’eni’. U nuuktakile’ óol tampose’en u boonil, ka’alikil le ku bin u xuultalo’obo’ óol chak k’aank’antak wa chaktak. U sóol u paache’ ku p’isik tak 16 sentiimetros u wóolisil, ts’o’okole’ kex 500 gramos u aalil. Ku yantal u k’exik u sóol u paach tak 60 u téenal ti’al u je’ets’el ts’o’ok u nojochtal.
Ku jaantik xíiwo’ob yéetel kayo’ob. Ts’o’okole’ u x ch’upul ba’alche’ilo’obe’ leti’e’ ku biinsik u ye’el táanxel tu’ux. Ichil jump’éel ja’abe’ je’el u ye’el maanal ti’ juntéen, ichil julio yéetel noviembre, ba’ale’ u jach piimile’ ku beetik octubre. Jach ma’alob u báab. 
Xak'alutskíinsa'an tumen: Sasil Sánchez Chan"
17/09/2021,La Jornada Maya,Sasil Sánchez Chan,"Cancún, Quintana Roo",U kaláanta’al k’áak’náabo’ob yaan te’e baantaa’,"Máax ku kóojol tu jáal ja’ilo’ob Yucatáne’, ku ki’ichkelemtal tu yich ba’ax ku yilik; u píik’il k’iin wa u t’uubul tu taamil k’áak’náab; ba’ale’ máax ku taal xíinximbale’, wa tak chéen u kajnáalilo’ob le lu’uma’, ku yilik bix ts’o’ok u bin u k’éexel ba’al te’ela’, tumen ma’ táan u xáantale’ je’el u ch’éenel u yantal ja’ je’el bix tak walkila’, tumen táan u bin u k’astal. Le beetike’ ku páayt’anta’al kaaj ti’al u kaláanta’al je’el bix unaje’, tumen wa ma’e’, yaan u yantal k k’áatik: láayli’ wáaj yaan u k’iinil ti’al k utskíintik ba’ax táan u bin k k’askúuntik. 
 
 
Xak'alutskíinsa'an tumen: Sasil Sánchez Chan"
20/09/2021,Joana Maldonado,Sasil Sánchez Chan,Cancún,"Donceles 28, u ye’esajil bix u bin u k’éexel noj kaaj","Tu káajbal u ja’abilo’ob 80e’ káaj u yantal máak ichil u múuch’kajtalil Donceles 28; bejla’e’ jump’éel pak’ jatsmail ti’ Puerto Cancún, leti’e’ baanta tu’ux ts’o’ok u bin u ko’ojtal ba’al ikil u k’a’amal xíinximbal máako’ob. Jump’éel k’áaxe’ je’el u tojoltik tak 20 miyoonesil dólares. 
Ba’ale’ Doceneles 28e’, táan u bin u túumbenchajal, u táanil najo’obe’ yéetel kúuchile’ táan u líiksa’alo’ob tuka’atéen ti’al u túumben jaats máako’ob ku meyajo’ob ti’ turiismóo.  
Múuch’kajtalile’ káaj u yantal tu ja’abil 1983, yóok’ol tu’ux yaan ka’ach chakte’. Káajsa’ab ti’al u páajtal u yantal u síindikalisaadoil aj meyajo’ob Confederación Revolucionaria de Obreros y Campesinos (CROC), ka’alikil Miguel Borge Martín táan u beetik u jala’achil. 
 
 
U jaajil u k’aaba’e’, “Unidad Habitacional Cancún Caribe”, ma’ jach k’ajóolta’ani’, tumen “Donceles 28” káaj u ya’alal ti’ walkil 38 ja’abo’ob paachil. Beey úuchik u ts’a’abal ti’ tumen u noj kúuchil u yantal konstruktoorase’ ti’ yaan ka’ach tu k’íiwikil le ba’ax k’ajóolta’ab ka’ach beey Distrito Federal.
“Beey túun úcuhik u káajal u táakmuk’ta’al otelo’ob tumen Donceles 28, tumen ti’ yáax kajlaj meseros, barman yéetel uláak’ máako’ob ku meyajo’ob ti’ u baantail hotelo’ob yaan Cancún, ts’o’okole’ séeba’an u k’uchul máak te’elo’, beyxan Lombardo, ts’o’okole’ jump’éel ti’ le yáax múuch’kajtalo’ob yanchaj tu noj kaajil Cancún”, beey u tsikbaltik Raymundo Sulub May, juntúul u kajnáalil te’elo’. 
Ikil chika’an yaan tu’ux ayik’al k’áax yéetel tu’ux ma’ jachi’, ts’o’ok u pa’atal u k’aaba’ le baantaa’ beey  “dos Cancunes”, jatsa’an tumen Avenida López Portillo yéetel jump’éel pak’. 
Raymundo Sulub May, máax ku ya’alik leti’ beetik u seekretarioil Comité de Seguridad ti’ u múuch’kajtalil Donceles 28 yéetel máax xan beetik u bíisepresidenteil yuumo’ob ti’ u najil xook “Naciones Unidas”, ku tsikbaltik bix úuchik u yantal múuch’kajtalil walkil 38 ja’abo’ob paachil, beyxan bix táan u tukulta’al u beeta’al u sa’atal ti’al u táakbesa’al ichil u noj meyajil Puerto Cancún.
Ba’ale’ Puerto Cancúne’, patjo’olta’ab ka’aj ook meyaj x jo’olpóop Magaly Achach
Solís tu káajbal u ja’abilo’ob 90, máax tu ts’áaj u páajtalil u beeta’al le múuch’kajtalilo’ kex tumen ti’ yaan chakte’ ka’achij, ts’o’okole’ tu cha’aj u beeta’al pak’ k’ajóolta’an beey ‘muro de la vergüenza’, tumen ku jatsik Donceles 28 ti’ le uláak’ baantao’.  
“Te’e k’inako’obe’, yanchaj máax tu yóotaj u man u najilo’ob Donceles 28 ti’al u beeta’al u sa’atal le múuch’kajtalo’, tukulta’an u ma’anal Puerto Cancún ts’o’okole’ jala’ache’ táan u kaxtik ka’ach u k’alik xan u najil xook ‘Naciones Unidas’, tumen mix táan u ma’alobkúunsa’al le te’e baatao’ tak ka’aj pa’at u k’aaba’ beey ‘Donceles veintihoyos’, tumen jach táaj ya’ab joolo’ob yaan yóok’ol bej. Beey úuchik u káajal u jach k’astal ba’al te’elo’”, ku ya’alik Ray Sulub.
U kajnáalilo’ob Donceles 28e’ ts’o’ok u yantal u líik’sik u t’aano’ob ti’al u k’áatiko’ob ka utskíinsa’ak ba’ax k’a’abéet te’elo’, tumen ku ya’aliko’obe’ “u paachil u soolaril Puerto Cancún”.
Xak'alutskíinsa'an tumen: Sasil Sánchez Chan"
20/09/2021,Jairo Magaña,Sasil Sánchez Chan,Kaanpech,"U éejidoil Calkiníe’ ma’ tu k’amaj maanal 2 miyoonesil pesos táan u bo’ota’al tumen Fonaturi’, u k’áat ka sáasilkúunsa’ak ba’al","Le domigno máanika’ unaj ka’ach u ts’ook bo’ota’al k’áax ikil táan u beeta’al Tren Maya; u beele’ yaan u máan tu éejidoil Calkiní, p’aatal kex 84 kilómetros náachil ti’ u noj kaajil Kaanpech, ba’ale’ u jo’olpóopil kaaj káaj u meyaj octubre ti’ u ja’abil 2020, jo’olbesa’an tumen Anselmo Jesús Ku Chab, tu ts’áaj k’ajóoltbile’, leti’e’ jo’olpóopil yaan ka’ache’ máax k’am chéen jump’éel cheekée tu’ux bo’olchaj 10 miyoonesil 300 mil pesos, ba’ale’ mix ba’al ojéela’an yóok’lal xaak’al ti’al u yojéelta’al bajux u tojol le k’áaxo’, tumen u mola’ayil Instituto de Administración y Avalúos de Bienes Nacionales (Indaabin) beetej. 
Tu ya’alaje’ le maanal 10 miyoonesil pesos bo’otabe’ kéet t’o’ox ichil le maanal 530 u túul éejidatarioo’ob yaan te’elo’,  yéetel ka’aj ts’o’ok u beeta’ale’, ila’ab asab ya’ab k’áax le yano’, tumen yanchaj uláak’ 70 mil 300 metros kuáadrados óota’ab tsikbaltbil ba’ale’ le bajux kun bo’otbil yóok’lale’ yaanal u tojol, chéen ba’axe’ ma’ xan sáasilkúunsa’ab ti’obi’, óota’ab ts’a’abil 2 miyoonesil 46 mil pesos, le beetik leti’obe’ ma’ tu k’amajo’obi’ tumen  ku tukultiko’obe’ ma’ le u tojoli’. 
 
 
“Le 25 ektaareas yáax bo’ota’abe’, tu tojoltaj maanal 41 pesos u meetroil kuáadrado, ba’ale’ u yalabil ukp’éel eektareae’ chéen a 29 pesos u bo’otiko’ob, ma’ patali’, to’one’ k k’áat k ojéelt ba’ax u  jela’abil, ba’ale’ ka’aj bo’ota’ab xan le 10 miyoonesil pesose’ ma’ xan sáasilkúunsa’ab wa yaan yaanal ba’al ku bo’ota’ali’, ma’ k ojel bix yaniki’, mix xan k ojel ba’ax ku yilko’ob ti’al u jets’iko’ob bajux ku tojoltik”, tu ya’alaj.
Beyxan tu ya’alaje’ chéen leti’e’ cheekée p’áat ti’ob te’elo’, ma’ je’ex le j ts’a’ab tu éejidoil Miguel Alemán, Candelartia wa 5 de Febrero, Champotón, tumen te’e yáax kajo’ k’uba’ab ka’ap’éel cheeke ba’ale’ ka’aj k’e’ex u komisili’ ila’abe’ kamp’éel tu k’amajo’obi’, ka’alkil ti’ le uláak’ jump’éel kaajo’, k’a’am ka’ap’éel cheekei’ ba’ale’ ka’aj ila’ab xan yaan ba’al jela’an ti’ bix u beeta’al ba’ale’, ma’ j óota’ab k’ambil u yóoxp’éel cheekei’.
Ku Chabe’ ku tukultike’ wa mina’an mix ba’al jela’ane’, máaxo’ob chíikbesik u jaats meyajil Tren Maya tu lu’umil Kaanpech, je’el bix xan Fondo Nacional de Fomento al Turismo (Fonatur), Procuraduría Agraria (PA), Registro Agrario Nacional (RAN) yéetel u jeel mola’ayo’ob táaka’ano’ob te’e meyajo’, yaan u sáasilkúunsiko’ob ba’al tu táan éejidataario’ob, ts’o’okole’ yaan u beetiko’ob múuch’tambal beyxan yaan u yutsil k’amiko’ob le bajux unaj u bo’otiko’ob yóok’lal k’áax.
“K ojel k’áaxe’ u ti’al le noj lu’uma’, ba’ale’ ti’alinta’an tumen éejido. Ma’ tumen wa ma’ táan k óotik ma’ u beeta’al le meyajo’, ba’ale’ k ojel ba’ax le ku beetbilo’ yéetel ba’ax ku taal tu paach, chéen ba’axe’ ts’o’ok u náakal k óol k ilik u máano’ob tak óok’ol tumen ma’ k ojel ya’abach ba’al, ba’ale’ walkila’ táan u bin k na’atik uláak’ ba’alo’ob”, tu ts’ook a’alaj.
Xak'alutskíinsa'an tumen: Sasil Sánchez Chan"
20/09/2021,La Jornada Maya,Sasil Sánchez Chan,"Mérida, Yucatán","P’úul kaxta’ab Tramo 3 ti’ u bejil Tren Mayae’, u ti’al Sajal ka’ach, ayik’al wíinik","Arkeeologos ku meyajo’ob Instituto Nacional de Antropología e Historia (INAH) tu kaxtajo’ob jump’éel p’úul, naats’ u kaajil Maxcanú, tu’ux ts’íibta’an úuchben woojo’ob, ts’o’okole’ ku tukulta’ale’ ti’alinta’an ka’ach tumen Sajal, juntúul u aj meyajil u jala’achil le kaajo’.  Le 17 ti’ septiembre máanika’, Ricardo Mateo Canule’ tu ya’alaj u ts’íibile’, leti’e’ ku beeta’al ka’ach Chocholá, ts’o’okole’ ku tukulta’ale’ meyajnaj ti’al u yu’uk’ul kakaw. “U k’a’ananil le nu’ukula’ leti’e’ ts’íib beeta’an tu paacho’”, tu ya’alaj. 
 
 
Xak'alutskíinsa'an tumen: Sasil Sánchez Chan"
20/09/2021,La Jornada,Sasil Sánchez Chan,Ciudad de México,Celace’ ku k’áatik ti’ Joe Biden ka yanak u k’exik ba’al úuchik u k’alik joolnaj ti’ Cuba,"Ikil táan u mu’uk’ankúunsa’al Comunidad de Estados Latinoamericanos y Caribeños (Celac) táan u kaxta’al u chíimpolta’al u jejeláasil tuukul yéetel u táakbesa’al tuláakal máax, je’el beyka’aj jela’anil poliitikáa ka yanak ichil jala’ach.
Leti’e’ u nooyil tsikbal yanchaj ichil Bolivia, Perú, Venezuela, México yéetel Cuba, úuchik u beeta’al u waktéen múuch’tambalil le domingo máanika’, tu kúuchil Palacio Nacional.
 
 
Xak'alutskíinsa'an tumen: Sasil Sánchez Chan"
21/09/2021,Joana Maldonado,Sasil Sánchez Chan,"Cancún, Quintana Roo","Maanal u 46 por siientoil táanxel máak xíimbaltik Méxicoe’, ku kóojol tu Aeropuertoil Cancún","Aeropuerto Internacional ti’ u noj kaajil Cancúne’ tu k’amaj maanal ti’ u 46 por siientoil péepen k’áak’ k’uch tu lu’umil México, úuchik u k’amik óoxp’éel miyoon 887 mil u túul aj xíinximbalo’ob, ti’ le waxakp’éel miyoon 320 mil kóoj te’e lu’uma’. Leti’e’ kaaj tu’ux asab ya’ab máak ku k’uchul ti’ péepen k’áak’, beey ts’a’ab ojéeltbil tumen Secretaría de Turismo Federal.
Ichil ba’ax a’alan xan tumen Datatur ti’ u mola’ayil Secretaría de Turismo Federal, ichil u winalil enero tak agosto ti’ u ja’abil 2021e’, ti’ jo’op’éel aeropuertos ti’ u noj lu’umil Méxicoe’ ku kóojol ukp’éel miyoon 613 mil u túul táanxel aj xíinximbalo’ob, le je’ela’ ku chíikbesik ka’ap’éel miyoon 824 mil u túul maanal ti’ le beyka’aj yanchaj láayli’ te’e k’iino’obo’, ba’ale’ ti’ u ja’abil 2020.
 
 
Cancúne’ ti’ yaan tu yáax kúuchil, ti’ le jo’op’éel yano’obo’, tu’ux ku k’a’amal aj xíinximbal máako’ob ti’ péepen k’áak’, tumen te’elo’ k’uch óoxp’éel miyoon 887 mil aj xíinximbalo’ob, le je’ela’ ku ye’esik u 46.7 por siientoil ti’ tuláakal le j k’ucho’obo’. Beyxan, le je’ela’, tu ye’esaj u 77.9 por siientoil maanal ti’ le beyka’aj k’uch ichil enero tak agosto 2020.  
Ka’alikile’, Aeropuerto de la Ciudad de México, yaan tu ka’a kúuchile’, tu k’amaj jump’éel miyoon 483 mil aj xíinximbalo’ob, 17.8 por siiento úuchik u ya’abta’al. Aeropuerto de Puerto Vallarta, tu k’amaj 614 mil 161 aj xíinximbalo’ob; tu kúuchil Guadalajarae’ k’uch 558 mil u túulal.
U séekretarioil turismo ti’ u lu’umil Méxicoe’, Miguel Torruco Marqués, tu ya’alaje’ u k’uchul le maanal waxakp’éel miyoonesil máako’ob te’e lu’uma’, ku chíikbesik ya’abchaj tu 56.1 por siientoil aj xíinximbalo’ob ti’ le beyka’aj kóojo’ob tu ja’abil 2020.
U lu’umil máaxo’ob taalo’ob ti’ péepen k’áak’ tak Méxicoe’: Estados Unidos, Colombia yéetel Brasil, beyxan España, Ecuador, Canadá, Venezuela, Francia yéetel Alemania. 
 Xak'alutskíinsa'an tumen: Sasil Sánchez Chan"
21/09/2021,Jairo Magaña,Sasil Sánchez Chan,Kaanpech,"Úuchik u k’e’exel sajbe’entsil jeets’el Kaanpeche’, k’éex bix u kaláanta’al kaaj","Kúuchilo’ob koonole’ yaan u páajtal u k’amiko’ob u 100 por siientoil máak ku páajtal u yokolo’obe’, ba’ale’ chéen juntúul máak ichil jump’éel baatsil kun cha¡abal u yokol, beyxan yaan u páajtal u je’ebel kúuchilo’ob ku meyajo’ob dée áak’ab yéetel baares, chéen ba’axe’ u páajtalil u ko’oniko’ob ba’al ti’al káaltale’ cha’aban miércoles tak sábado, láas 11 ja’atskab k’iin tak láas 6 tu taal u chíinil k’iin.
 
Tuláakal ba’ax ts’o’ok u jets’a’ale’ yaan u bin u k’éexel je’el bix kéen xi’ik u yila’al ba’ax kun a’albil tumen Secretaría de Salud del Estado, tumen ts’o’ok jump’éel p’iis k’iin káajak u yéemel u xookil jaytúul máax ti’ ku tsa’ayal Covid-19. 
Walkila’ ts’o’ok u yéemel u 50 por siientoil máax ti’ ku tsa’ayal le k’oja’anil sáansamala’, beey chíikpaj ti’ u ts’ook sajbe’entsil k’a’ayta’ab le 6 ti’ septiembre máaniko’, tu’ux tu méek’tantaj tak u k’iinil 17 máaniko’, tumen leti’ úuchik u k’a’ayta’al tumen Secretaría de Salud del Estado de Campeche yaan u k’éexel u boonil chak k’aank’an ti’al u súutul k’aank’an, tu’ux ku ya’alal sajbe’entsile’ táan u bin u yéemel; ka’ap’éel p’iis k’iinil kéen p’áatako’ob beya’, káaj jo’oljeak lunea yéetel yaan u ts’o’okol le 3 ti’ octubre ku taala’.
Yóok’lal le túumben jeets’ila’ yaan u páajtal u káajal u meyaj kúuchilo’ob k’ala’an ka’achij, ikil u kaxta’al u kaláanta’al kaaj. Jayp’éel ti’ le je’elo’obo’, ts’o’okili’ u káajal u meyajo’ob, ba’ale’ walkila’ yaan u páajtal u ya’abtal le jaytúul máak ku páajtal u k’a’amali’ yéetel uláak’o’obe’ táan u páa’tiko’ob ka je’ets’ek ya’ax boonil sajbe’entsil ti’al u páajtal u maas xáantal u ko’onol uk’be’en ba’al ti’al káaltal.
Ichil k’eexilo’ob táan u chíikpajalo’obe’ ti’ yaan u páajtal u chuup k’a’amal máak ichil súupermeerkados, ba’ale’ chéen juntúul máak ichil jump’éel baatsil kun páajtal u yokoli’; beyxan yaan u páajtal u beeta’al cha’ano’ob je’el bix kóonsiertos, ba’ale’ yaan u táanilkúunsa’al ba’ax jets’a’an ti’al u kaláanta’al kaaj, je’el bix u ts’a’abal jeel yéetel u p’i’isil u chokwil máak.
Beyxan cha’ano’ob kun beetbile’, yaan u jach kaláanta’al tumen u mola’ayilo’ob toj óolal yéetel tumen u Ayuntamientoil Kaanpech. Kúuchilo’ob koonol, plaasas, kúuchilo’ob janal, otelo’ob, esteetikáas yéetel jimnaasiose’ yaan u páajtal u k’amiko’ob máak tak tu 75 por siientoil u chuupil, ka’alikil kúuchilo’ob balts’am, siines, kúuchilo’ob báaxal ja’ yéetel ti’al náaysaj óolo’obe’ yaan u páajtal u k’amiko’ob máak tu 50 por siientoil u chuupilo’ob.
Xak'alutskíinsa'an tumen: Sasil Sánchez Chan"
21/09/2021,La Jornada Maya,Sasil Sánchez Chan,"Mérida, Yucatán","Je’eb u kúuchilo’ob uk’ ja’il káaltal yéetel ti’al u mu’uk’antal wíinkilal, tu lu’umil Yucatán","Jo’oljeak lunese’, ts’a’ab u páajtalil u ch’a’ajoltik u meyaj le kúuchilo’oba’, tu jo’oloj jump’éel ja’ab téetel uláak’ táanchúumuk k’ala’ak yóok’lal pak’be’en k’oja’an. Yéetel le je’ela’ táan u kaxta’al u beeta’al u suut taak’in te’e lu’uma’, ba’ale’ beyxan u yantal uláak’ kúuchilo’ob ti’al u náaysik u yóol kaaj. Kúuchilo’ob je’el bix La Negrita (tu bejil 62 yéetel 49) beyxan El Dzalbay (tu bejil 64 yéetel 53) tu k’a’aytajo’ob u ch’a’ajoltik u meyajo’ob. Le yáaxo’ jo’oljeak káaji yéetel le uláak’o’ sáamal u je’ik joolnaj.  
 
 
Xak'alutskíinsa'an tumen: Sasil Sánchez Chan"
21/09/2021,Ap,Sasil Sánchez Chan,Ciudad de México,"U jóok’sa’al haitiilo’ob kóojo’ob Texase’, míin leti’e’ asab séeba’an úuchik u beeta’alo’","U lu’umil Estados Unidose’ káaj u sutik tu kaajal ya’abach máako’ob táan ka’ach u p’áatalo’ob naats’ ti’ jump’éel puuente yaan Del Río, Texas, ka’alikil táan xan u k’atik u beel uláak’o’ob taak ka’ach u k’áatalo’ob tu xuul lu’umil yéetel México. 
 
 
U túuxtalo’ob tuka’atéen tu kaajalo’obe’ ku ye’esik jump’éel ti’ le séeba’an yéetel nojoch péeksajil ts’o’ok u yantal EU ti’al u jóok’sa’al táanxel kajil máako’ob te’elo’.
 Xak'alutskíinsa'an tumen: Sasil Sánchez Chan"
22/09/2021,Ana Ramírez,Sasil Sánchez Chan,"Cancún, Quintana Roo",Éejidatario’obe’ ku yáantajo’ob ti’al u beeta’al u bejilo’ob Bonfil; táan u páa’ta’al u ts’a’abal ba’ax najmal u yantal ti’ kaaj,"Ti’al u káajbal u ja’abil 1974e’ káaj u beeta’al u múuch’kajtalil Alfredo V. Bonfil, tumen mokt’anta’ab u beeta’al ichil u nu’ukbesajil Plan de Repoblación del Estado de Quintana Roo, le beetike’, k’uba’ab u nu’ukulil u líik’sa’al 210 u p’éel najo’ob, yéetel ti’al u beeta’al bejo’ob, je’el bix u k’íiwikil.  
Treeinta ja’abo’ob p’ata’ab chéen beyo’, ma’ j ts’a’ab meyaj mix ba’al k’a’abéet ti’ kaaj, ts’o’okole’ le je’elo’ mantats’ u k’áatik kajnáalo’ob yaan ta’alo’, ts’o’okole’ jujump’íit u yilko’ob bix u bin u nojochtal la baantaila’.  
Yóok’lal le je’ela’, u áayuntamientoil Benito Juárez, ikil táan u meyaj Desarrollo Urbanoe’, káaj u múul meyaj yéetel aj jo’olbesaj máako’ob ti’ u múuch’kajtalil Bonfil ti’al u yila’al ka yanak u chíikulal le bejo’obo’, ti’al xan u yila’al ka yanak, tu paachil k’iin, taak’in ti’al u beeta’al ch’e’eno’ob tu’ux ka xi’ik ja’, beyxan uk’be’en ja’, u bejil u xíimbal máak, yéetel tuláakal ba’ax unaj u ts’a’abal ti’al u kajtal máak. 
 
 
“Káaj k k’a’abéetkunsik u muuk’il a’almajt’aan, ts’o’okole’ t ilaj bix je’el u páajtal u ts’íibta’al u bejo’ob, te’e Catastroo’, tumen t k’áataj u káartografiail, t ketaj lu’um, t jóok’saj tu’ux ku máan u bejilo’ob kaaj, ti’al u beyo’ u páajtal u ts’a’abal u k’áaxil tumen éejidatario’ob, ti’al túun u ts’a’abal u taak’inil u beeta’al meyajo’ob te’elo’”, beey tu tsolaj Armando Lara De Nigris, máax beetik u séekretarioil Desarrollo Urbano.
Éejidoe’ ti’ p’aatal kex ukp’éel kiloometros náach ti’ u noj kaajil Cancún, te’elo’ kaja’an kex 35 mil máaki’, beey je’ets’ tumen u jo’olpóopil u méek’tankaajil Benito Juárez, ba’ale’ xookil beeta’ab tumen Conteo de Población y Vivienda ti’ u ja’abil 2020e’ tu chíikbesaje’ chéen 19 mil 789 u túul kajnáalo’ob yani’. 
Ichil yáax tuukul meyaje’, tukulta’ab ti’ le múuch’kajtalil kun tséenta’al wakax yéetel ti’ kun beeta’al kooli’, ba’ale’ yóok’lal bix úuchik u séeb nojochtal Cancúne’ ma’ béeychaj u yúuchul beyo’, ts’o’okole’ walkila’ óoli’ mix máak beetik kooli’, yéetel u ya’abil u kajnáalo’obe’ ku meyajo’ob ti’al u k’a’amal aj xíinximbalo’ob.  
Baatsilo’ob ku taalo’ob ti’ péetlu’umo’ob yaan te’e xamano’, u ya’abile’ Durangoe’, k’ucho’ob tu múuch’kajtalil Alfredo V. Bonfil ka’aj káaj u kajtal máaki’, le beetik suukchaj u beeta’al cha’ano’ob ja’ab man ja’ab tu’ux ku jach u’uya’al paax ku yu’uba’al te’e xamano’.
Meyaj tukulta’an u beeta’al te’elo’, leti’ u ts’a’abal ba’ax k’a’abéet ti’al u yutsil kuxtal kaaj, tu yáax jaatsile’ ku táakbesa’al súupermansaanas 310 yéetel 311, leti’e’ tu’ux yaan u baantail Álamos, le asab úuchben yaan te’e noj kaajo’, ba’ale’ beyxan yaan u tuukulil u meyajta’al tumen jala’ach, ti’al náach k’iin yéetel ma’ seen náachili’, ka béeyak u ts’a’abal u ya’abil le k’áax yaan yóok’ol u noj bejil Huayacán yéetel u bejil Luis Donaldo Colosio.
“Yéetel le je’el káajo’ono’, ba’ale’ yaan k ts’o’oksik le uláako’obo’, je’el bix Doctores, ts’o’okole’ yaan uláak’ múuch’kajtalilo’ob. U tuukulile’ ka meyajta’ak u ya’abil le bejo’obo’ ti’al u p’áatalo’ob beey u ba’alumbáaj le kaajo’, tumen beyo’ je’el u ts’a’abal taak’in ti’al u beeta’al uláak’ ba’alo’obi’... ts’o’ok káajsik k meyaj Aguakan yéetel CAPA”, tu ya’alaj Lara De Nigris.
Yóok’lal bix yanik éejidoe’ ku tukulta’ale’, k’aak’as máak yani’, kajnáalo’obe’ tu ya’alajo’obe’ múuch’kajtalil, k’ajóolta’an beey “u kaajil Bonfil”, ku pakta’al beey jump’éel u kaajil naarkos, tu’ux ma’ táan mix u yokol poliso’ob dée áak’ab, kex yaan xan uláak’ máako’ob a’alike’ ts’o’ok u bin u chan ma’alobchajal bix u kaláanta’al kaaj te’elo’. U ye’esajile’, leti’e’ baatsilo’ob ku béeytal u k’iimbesajo’ob ja’ab man ja’ab, tu’ux ku yantal óok’oto’ob yéetel cha’ano’ob. 
Bonfil baatsilo’ob yanchajo’ob jach tu káajbal te’elo’, láayli’ u beetik u suuka’anilo’ob, le beetik yaan tak tsíimin ku yila’ali’ yéetel máako’ob beetik cháarrería, ts’o’okole’ yaan xan kajtalilo’ob tu’ux ku tséenta’al aalak’o’ob, yéetel ya’ab máax ti’ uts tu yich béeisbol; baatsilo’obe’ táan u páa’tiko’ob ka ma’alobkúunsa’ak bejo’ob yaan te’elo’, yéetel ka ts’a’abak ba’ax k’a’abéet ti’al u yutsil yantalo’obi’.
Xak'alutskíinsa'an tumen: Sasil Sánchez Chan"
22/09/2021,Ap,Sasil Sánchez Chan,"Madrid, España",U túumben bejil k’áak’ wéekele’ ku p’atik ich sajbe’entsil La Palma,"Ka’alikil u ch’a’ak bej ba’ax ku túuba’al tumen k’áak’il wiitse’, yanchaj uláak’vu ja’il tuunich k’uch tak k’áak’náab, le beetik u jo’olpóopil españail petenil tu’uxvkaja’an kex 85 mil u túul máake’, tu ya’alajo’obe’ táan u chíikpajal yaan u yantalvuláak’ sajbe’entsil ba’al u ti’alo’ob, je’el bix u péek lu’um, u p’atal k’asil le iik’o’, uvbáanal ta’an yéetel k’aak’as cháak'.
 
 
Xak'alutskíinsa'an tumen: Sasil Sánchez Chan"
23/09/2021,Juan Manuel Contreras,Sasil Sánchez Chan,"Mérida, Yucatán","Yucatán, Kaanpech yéetel Quintana Roo, péetlu’umo’ob tu’ux mu’uk’an yanik u yokolch’a’abal taak’in: Inegi","Kex tumen táan u yéemel u xookil si’ipil ku yantal kéen úuchik ookolch’a’a taak’in tu lu’umil Méxicoe’ -ookol ich kaaj wa ti’ kis buuts’ ku máan ich kaaje’- tu yóoxp’éel lu’umil ti’ u petenil Yucatáne’ ts’o’ok u ya’abtal, tumen ichil ba’ax chíikbesa’an ti’ Encuesta Nacional de Victimización y Percepción yóok’lal Seguridad Pública (ENVIPE) 2021, Yucatán, Kaanpech yéetel Quintana Roo fti’ yaan ichil le óoxlajunp’éel péetlu’umo’ob tu’ux mantats’ u beeta’al ookol beya’.
Xookil beeta’ab tu ja’abil 2020e’ j ts’a’ab k’ajóoltbil le miércoles máanika’, chíikpaje’ ti’ u 28.4 por siientoil najo’ob yaan tu lu’umil Méxicoe’ yanchaj kex juntúul icihl le najo’, okolta’abij; ts’o’okole’ ku tukulta’ale’ tu ja’abil 2019e’ xoka’ab 29.2 por siientoil. 
Ichil tuláakal u noj lu’umil Méxicoe’ ku tukulta’al yaan kex 21.2 miyoonesil máak okolta’an wa ba’ax ti’, ts’o’okole’ ma’ u chuk 18 u ja’abil wa maanal ti’, le je’ela’ ku chíikbesik u taasile’ ti’ yaan beya’: tu ja’abil 2020e’, ichil 100 mil u túul kajnáalo’ob yane’, okolta’ab kex 23 mil 520 u túul máak. Wa ku ke’etel yéetel le tukulta’an yanchaj tu ja’abil 2019e’ -xoka’an 24 mil 849e’ u túulale’- ku yila’ale’ éem 5.3 por siientoi’.
 
 
U péetlu’umil tu’ux yanchaj u ya’abil máax okolta’abe’, Ciudad de México yéetel Estado de México, tumen óoli’ jump’éel teersio máax yaan u ja’abil ichil 18 wa maanal ti’e’, okolta’abij. Óoxp’éel péetlu’umo’ob tu’ux maas ma’ ya’ab u taasail máax okolta’abe’ leti’ le je’elo’oba’: Chiapas, Veracruz yéetel Yucatán, tumen u promeedyoile’ jeets’el ichil 100 mil u túul kajnáale’, okolta’ab 16 mil u túul máak. 
Ichil le 34 u p’éel péetlu’umo’ob táakbesa’an tumen ENVIPEe’, ila’ab Tolucal, San Luis Potosí yéetel u lak’inil CDMXe’ leti’e’ tu’ux ila’ab jach ka’anal yanik u taasail; ka’alikil Veracruz, Tampico yéetel Jo’e’, leti’e’ tu’ux jach p’íit  xoka’an u taasail.
Tu noj lu’umil México ku tukulta’ale’, ichil 100 mil u túul kajnáalo’ob, ichil u ja’abil 2020e’, beeta’an kex 30 mil 601 u p’éel loobilajo’ob.
Tu péetlu’umil Yucatáne’, ka’anchaj u taasail tumen ichil 100 mil u túul kajnáalo’ob yane’ máan ti’ 17 mil 666 tak 21 mil 348 u túulal; beey úuch xan Kaanpecho’ tumen ya’abchaj xan u taasail, ti’ 18 mil 595 yaan ka’ache’, náak 25 mil 390; ka’alikil Quintana Rooe’ mix ba’al k’éexij.
 
Ku tukulta’ale’ ichil u ja’abil 2020e’, beeta’ab 27.6 miyoones si’ipil: 21.2 miyoonesil máaxo’ob loobilta’abob Mëxicoe’, ku chíikbesik 1.3 u taasail loobilaj ku beeta’al yóok’ol juntúul máak.
Ookol wa okoloobilaj ich kaaj wa ti’ kis buuts’ ku máan ich kaaje’ leti’e’ asab ya’ab si’ipil chíikpaj yaan, tumen náak 22.5 por siientoil, kaabale’ ti yaan ookolch’a’ataak’in tumen náak 19 por siientoil, yéetel oksajsaajkil ti’al ookole’ óoli’ náak tak 17 por siientoil.
Wa ku tukulta’al bix yanik u taasase’, k ilike’ u xookil ookol wa okoloobilaje’ k’éexij, tumen ichil lalaj 100 mil kajnáalo’obe’, tu ja’abil 2019e’, ti’ 9 mil 91 u túul máak okolta’abe’, éem tak 6 mil 899 tu ja’abil 2020. Ka’alikil okolch’a’a taak’ine’ ya’abchaji, tumen ti’ 5 mil 89 yaan ka’ach 2019e’, k’uch tak 5 mil 904 tu ja’abil 2020. 
Tu ja’abil 2020e’ yanchaj 6.2 miyoonesil ookol yéetel okoloobilaj ich kaaj wa ti’ kiis buuts ku máan ich kaaj, le je’ela’ ku chíikbesik u taasaile’, ichil 100 mil kajnáalo’ob yane’, okolta’ab 6 mil 899 u túul máak. U 63.9 por siientoil máax loobilta’abe’, okolta’ab taak’in ti’, táarjetas wa cheekes; ka’alikil u yalabilo’ séelular ch’a’ab ti’.
Tu ja’abil 2020e’ yanchaj 5.3 miyoonesil okolch’a’a taak’in, le je’ela’ ku chíikbesik u taasail, ichil 100 mil u túul kajnáalo’obe’, loobilta’ab 5 mil 904 u túul máak. U 42.2 por siientoil máax loobilta’abe’ okolch’a’a taak’in ti’ u táarjetail deebitóo wa kreeditóo. 
Ookolch’a’a taak’ine’ káaj u mantats’ ila’al ti’ óoxlajun péetlu’umo’ob yaan México, tu’ux táaka’an Yucatán, Kaanpech yéetel Quintana Roo; oksajsaajkil ti’al ookole’ beeta’ab ti’ bulukp’éel péetlu’umo’ob, yéetel ookol wa ookoloobilaj ich kaaj wa ti’ kis buuts’ ku máan ich kaaje’ chíikpaj ti’ ukp’éel péetlu’umo’ob. 
Xak'alutskíinsa'an tumen: Sasil Sánchez Chan"
23/09/2021,La Jornada Maya,Sasil Sánchez Chan,"Playa del Carmen, Quintana Roo",U káajal u nikik le’ che’ob te’e jáal ja’,"Ikil u bin u k’éexel u máan k’iino’obe’, walkila’ ts’o’ok yáax k’iin. 
Tu jeele’ káaj u jats’k’iinil tu’ux che’e ku káajal u jutik u le’; chíikpaj tumen le miércoles 22 ti’ septiembre máanika’, tu kaajil Playa del Carmen, Quintana Rooe’ nookoychaji yéetel k’áax ja’i’ úuchik u yokol yáax ke’elil, tu’ux a’alab tumen Servicio Meteorológico Nacional, jáay tu xamanchik’inil Golfo de México tak tu lak’inil u noj lu’umil México.
Xak'alutskíinsa'an tumen: Sasil Sánchez Chan"
24/09/2021,La Jornada Maya,Sasil Sánchez Chan,"Mérida, Yucatán",U xíimbalil úurich,"Rulo Zetaka 
Beey chichantako’, ku wéekel jump’éel u ch’aajil ja’ tu ka’anilil u le’ junkúul x ya’axche’, ku walk’ajal yéetel le iik’o’, ts’o’okole’ ku ts’u’uts’ik lu’um, ku ch’ulik u lu’umil le k’áaxo’. Leti’e’ ku je’el u yil u k’aay ch’áak, te’e chichan kúuchil tu’ux ku yantalo’, ku báanal uláak’ u ch’aajil ja’, uláak’ jump’éele’ ku jalikubáaj tu chuun che’ tak kéen k’uchuk lu’um, tu’ux u pak’maj u moots chiich lu’um. 
Sáasil u yu’uba’al k’aay, u yojele’, kex tumen xaan u máane’, k’a’abéet u káajal u péek tak tu puksi’ik’al wiits, tumen ja’e’ mantats’ u taasik k’a’anan t’aano’ob. Ichil u kuxtal sáansamale’, Corale’ ku xíimbaltik u nojoch bak’pachil le k’áaxo’, tuláakal ba’ale’ ku ki’iki’ juum, ku je’ik bej, ku janal, ku chíimpoltik nukuch che’ob, ts’o’okole’ ku ch’a’ajóoltik u bin u páaktik u beel. Kéen áak’abchajake’, ma’ili’ k’uchuk u súutukil je’elile’, ku múuch’ulo’ob tsikbal yóok’lal ba’ax ku chíikpajal te’e ka’ano’ yéetel eek’o’ob, beyxan yéetel ba’ax tu náaytajo’ob jump’éel áak’ab aantes.  
Te’e ja’atskab k’iino’, le ka’aj k’áax le cháako’, Corale’ táan u bin je’elel yáanal u nojoch tuunichile’, tumen ma’ uts tu yich u ch’u’ululi’, ts’o’oke’, ts’o’okili’ u ya’alal ti’ tumen Ramón, leti’e’ i’inaj kaja’an tu tséel u túunichile’, le k’iin je’elo’ yaan u nojba’altal. Le ba’ax ku na’atik xíiw beey jats’uts k’iine’ míin ma’ beey u pakta’al tumen úuricho’obi’, tumen u ti’alo’obe’ míin óoli’ jach ya’ab ja’. Ramóne’ káaj u líik’il tak ka’an tu súutukil úuchik u káajal u k’aay cháak. Corale’ úuchik u yilik k’iine’, jats’uts’ u yila’al tumen u yéetajile’, tu ya’alaj ti’ táan u bin, ts’o’okole’ tu k’ubéentaj ti’ tuunich tu’ux ku wenel, ka’alkile’, tu séebanil u péek i’inaje’, tu ki’iki’ óoltaj u yáax chowak ichkíil kun yantal tu kuxtal.
 
 
Looloch le bejo’, kex tumen úurich xíimbaltike’, láayli’ k’as jela’an u xíimbaltik, kex tumen pa’ate’ u péek yéetel u ki’ichkelem beyxan chichan wíinkilal; káaj u na’aksik tuunich, ti’ ku wenel yáanal u k’ab le mejen che’ob, ka’alikil u níib óoltik u kaláanta’al tuláakal kuxtal ku yilik yaan te’e yóok’ol bejo’, ts’o’okole’ je’el bix u bin u tsikbal yéetel uláak’ aj xíinximbalo’ob ku páaktik u beelo’ob te’e ka’ano’, láayli’ tu tojil le tu’ux ku bin leti’o’, ku yilik cháake’ tu t’anajo’ob tuláakalo’ob ichil u máasewal t’aanilo’obi’, ts’o’okole’ páayt’anta’abo’ob ti’al u bino’ob tak Corazón de la Montaña.
Te’e náacho’, te’e Corazóno’, ti’ ku bin u líik’sa’al u múuch’tambalil u’uyaj yéetel t’aan, x koompas, je’el bix k’ajóolta’ano’ob ichil tuláakal u ba’alche’ilo’ob yaan ich k’áaxe’, tu káajsajo’ob xíimbalil tu xiik’ jela’an ch’íicho’ob, ti’al u k’uchulo’ob tak Slumil K’ajxemk’op (La tierra insumisa). Ku ya’aliko’obe’, ti’al u k’ajóoltiko’ob uláak’ x koompaso’ob ma’ kaja’ano’ob ich k’áaxe’, le yano’ob te’e noj kaajo’obo’, le asab jela’antako’obo’ tumen tak u k’aaba’ úuricho’obe’ yaanal bix u k’aaba’ob, ts’o’okole’ mix ti’ Ramón yaan u láak’o’ob te’elo’, yéetel ja’e’ yaan k’iine’ ku béeytal tak u jáaxtik iik’, ma’ chéen u chuun che’obi’. Coral tu tukultaje’, táan u t’a’analo’ob ti’al le múuch’tambalo’, ba’ale’ je’el bix u máan k’iine’ tu na’ataje’, yóok’lal u séeba’anil úuchik u k’aay cháake’, k’uben t’aan túuxta’abe’ mina’an u ki’iki’ óolil x kuklim, chéen jáanjan túuxta’ab je’el bix u k’a’ananil péek u yik’el kaab.  
Ka’aj p’áat óoli’ chéen ka’ap’éel k’iin ku binetik ti’al u k’uchule’, che’obe’ káaj k’as núup’ulo’ob, beey táan u ta’akiko’ob yéetel táan u kaláantiko’ob lalaj xáak’ab ku ts’áak tuláakal máaxo’ob ku máan yáanale’. Kéen áak’abchajake’ ku yu’ubal u wáak’al k’áak’, ba’ale’ ma’ táan u taal ti’ k’áak’ tu’ux ku tsikbal koompas, tumen ku óoli’ asab nojoch u yu’ubal, ooxole’ jach táaj ku jaats’ xan, náats’al ts’o’okole’ ku p’atik sajbe’entsil óol. Ka’ap’éel áak’ab úuchik u máansik Coral beyo’, yéetel u chi’ichnakil le k’uben t’aan ku bin u yu’ubo’, yéetel tumen ku yu’ubike’ je’el u chúukpajal u yóol u beet je’el ba’axak ka k’áatak ti’ ka u beetej.  
Ka tu chukaj 0600e’, tu yilaj juntúul u k’ajóolal, boox nook’, máax tu ki’iki’ k’amaj. Dignidade’ tu k’ajóoltaj Coral jayp’éel k’iino’ob paachil, ka’alikil táan u kaambal ti’al u beetik u proomotorail toj óolal. Coral yanchaj u bin ti’al u yilik bix u máan ba’al te’elo’ yéetel bix u p’áatal u chíikulal k’iin, je’el bix xan bin u túumbenchajal tuláakal ba’al sáansamal. Ba’ax a’alabe’ séeba’an úuchik u ya’alal, ba’ale’ tu ka’atúulalo’obe’ tu méek’ajubáajo’ob yéetel u puksi’ik’alo’ob tumen náach yaniko’ob. Unaj u much’ikubáajo’ob te’e k’íiwiko’, tumen láas 0700e’, leti’ kéen a’alak le k’uben t’aano’.  
Te’e chan tu’uk’ilo’, óoxtúul koompas yani’, ka’atúul ti’ le je’elo’obo’ táant u k’uchulo’obe’, ts’o’okole’ u paakato’obe’ óol éek’jo’olch’e’en yaanik. Le yaan u p’óoko’, leti’e’ óoxtúulo’, leti’e’ máax náats’ tak te’e mikrofoonóo. K’uben t’aan tu túuxtaje’ sáasil, ts’o’okole’ yaan u muuk’, je’el bix 27 ja’abo’ob paachil, k’aak’as jala’ache’ tu cha’aj u k’uchul tu xuul aj k’atuno’ob, máaxo’ob ma’ táan u kaniko’ob múul yantal yéetel wiits, mix táan xan u táan óoltiko’ob ba’ax k beetik, le beetike’ ook u loobilto’ob le uláak’ ka’atúul koompas yano’ob te’e tu’uk’o’, ts’o’okole’ tu yoksajo’ob saajkil ti’ tuláakal u kaajilo’ob le koompaso’obo’.
Ku t’o’oxol ba’ax k’a’abéet u beetik tuláakal máak, noj t’aane’, k’u’ub ti’ to’on úuricho’on, tumen a’alab to’on ka bin k biins t’aan, walkila’ táan k xíimbaltik u puksi’ik’al máaxo’ob táan u líik’siko’ob uláak’ lu’umilo’ob ti’al u yantal kuxtal, ti’al u yúuchul múul xíimbal yéetel ti’al u yáantaj je’el bix ka béeyak u beeta’al, ti’ bix kun ilbil táan u máan k’iin, yéetel bix yanik ba’al, ti’al beyo’ u je’elsa’al túumben ba’ateltáambal kun wáak’al tu táan máaxo’ob yano’ob te’e wiitso’.
 
 
Xak'alutskíinsa'an tumen: Sasil Sánchez Chan"
24/09/2021,Juan Manuel Contreras,Sasil Sánchez Chan,"Mérida, Yucatán",Sak kay,"Tu puksi’ik’al cháaltun lu’um yaan tu lu’umil Yucatáne’, kaja’an ba’alche’ob ma’ mantats’ u yila’al tumen máaki’. Beey u yúuchul yéetel Sak kay (Typhliasina pearsei), juntúul kay sijil te’e lu’uma’, séeba’an u k’ajóolta’al tumen mina’an u yich.
Sak kaye’ sajbe’entsil yanik u kuxtal tumen mantats’ u kaskúunsa’al tu’ux ja’ tu’ux kaja’an, je’el bix ts’ono’oto’ob, le beetike’ sajbe’entsil yaniko’ob, beey úuchik u ya’alik u jka’ansajil siiensia, Alfredo Gallardo Torres.
 
 
Ichil u yáaktunil Balankanche’ ka’aj yáax ila’ab -tu’ux ts’o’ok u sa’atal walkila’- sak kay, juntúul ba’alche’ ma’ táan u yantal ti’ ch’óoch’ ja’, chéen ti’ áaktun wa ts’ono’ot ku kuxtal, ts’o’okole’ ma’ tsaj wa taam u ja’ili’. Mejentak le kayo’oba’, ma’ táan u chukik 10 cm, ts’o’okole’ mina’an u yich.
Tu lu’umil Yucatáne’, ka’aj yáax ila’abe’ ma’ taam u ja’ili’. Quintana Rooe’, tu’ux jela’an áaktuno’ob yaan ti’ le yano’ob te’e yáax lu’umo’, ila’an tak tu’ux yaan u taamil 70 metros. Ku jaantik troglobios wíinkilalo’ob, ts’o’okole’ ti’al u kaxtike’ ku k’a’abéetkunsik uláak’ ba’alo’ob je’el bix u ni’ yéetel u yúuts’benajil. 
Xak'alutskíinsa'an tumen: Sasil Sánchez Chan"
27/09/2021,La Jornada,Sasil Sánchez Chan,Ciudad de México,"''Najmal u yojéeltik u yuumil xoknáalo’ob ba’ax úuch ti’ob yéetel ba’axten, ti’al ma’ u yúuchul tuka’atéen''","Tu jo’oloj jo’op’éel ja’ab sa’atbesa’ak u 43 xoknáalilo’ob Ayotzinapae’, láayli’ ma’ je’ets’ek tu’ux ts’o’oko’obi’, ba’ale’ táan u beeta’al xaak’alo’ob ti’al u sáasilkúunsa’al ba’ax úuchij, tumen yaan jayp’éel ba’alo’ob tu’ux ku yila’ale’ yaan ba’ax ma’ patal beeta’ab tu yóok’lalo’obi’, ma’ chéen ti’ u kúuchil u pu’ulul ta’ míis ti’ u kaajil Cocula.
Yaan 30 túumben jeets’ju’un ti’al u k’a’alal máaxo’ob táakpajo’ob te’e k’iino’ (uláak’ 10e’ yaan ba’al u yil yéetel meyajnáalo’ob yaan te’e k’iino’ob ka’acho’, ts’o’okole’ tu jelbeso’ob prueebas ti’al ma’ sáasilkúunsa’al ba’al), beyxan maanal 50 máak taka’an u pool ichil u k’iinil táan u beetik u jala’achil Enrique Peña Nieto ba’ale’ ts’o’ok u jáalk’abta’alo’ob tumen beey jets’a’ab tumen tríibunalo’ob, tumen tukulta’abe’ ts’a’ab u kuucho’ob yéetel loobilta’abo’ob. 
 
 
Xaak’al táan u beeta’al walkila’ tumen fiskaliia yóok’lal ba’ax úuch Igualae’ ma’ béeyak u náachtal ti’al u je’ets’el wa táakpaj Policía Federal yéetel Policía Ministerial de Guerrero; tu winalil noviembre ti’ u ja’abil 2020e’, macha’ab capitán José Martínez Crespo, máax déelinkuensia organizada beyxan tumen ku ya’alal yanchaj máak tu beetaj u sa’atal.
Xak'alutskíinsa'an tumen: Sasil Sánchez Chan"
27/09/2021,La Jornada,Sasil Sánchez Chan,Ciudad de México,"Tu jo’oloj ukp’éel ja’ab sa’atak u xoknáalilo’ob Ayotzinapae’, xaak’ale’ u ch’a’amaj bej: ONU","U sa’atbesa’al u xoknáailo’ob Ayotzinapae’ “noj chíikulal, ma’ chéen ti’al Méxicoi’, tumen láayli’ beey u chíikpajal ti’ yóok’ol kaab, ba’ale’ u yaj óolale’, tumen le je’ela’, chéen uláak’ jaytúul máak sa’atbesa’an, ti’ le maanal 90 mil saatal” te’e noj lu’umila’: beey úuchik u ya’alik máax chíikbesik tu lu’umil México u Alto Comisionadoil Naciones Unidas para los Derechos Humanos (ONU-DH), Guillermo Fernández-Maldonado. Tu jo’oloj ukp’éel ja’abe’, ku ya’aalik yaan ba’alo’ob ts’o’ok u k’éexel ti’al ka béeyak u sáasilkúunsa’al ba’ax úuch yéetel le táankelemo’obo’, ba’ale’ beyxan ti’al u xak’alta’al máaxo’ob meyajnáalil ma’ tu beetajo’ob u meyaj tu beeli’. 
Úuchik u kaxta’al ka’atúul ti’ le xoknáalo’obo’, béeychaj u sáasilkúunsa’al ba’al yóok’lal máaxo’ob táakpajo’ob te’e k’inako’, ts’o’okole’ le je’elo’ jump’éel noj k’eexil yanchaj ti’ le k’eexilo’. “Unaj k a’alike’, tumen ts’o’ok u chan máan k’iine’, talam u núuka’al tuláakal ba’ax ku k’áata’al tumen u yuumil le xoknáalo’obo’, ba’ale’ ma’ unaj u sa’atal k paakat ti’al k ilik bix u bin le xaak’alo’”. Láayli’ yaan ba’alo’ob unaj u yutskíinsa’al, je’el bix le beyka’aj k’iin táan u biinsik u je’ets’el u ma’achal wa u k’a’alal wa máax, beyxan u kaxta’al u prueebasil.  
 
 
Ich k’áatchi’ tsikbal tu beetaj yéetel La Jornadae’ ku ya’alike’, yaan u yóol le túumben jala’achil tumen yaan u múuch’il máako’ob jeets’el ti’al u sáasilkúunsa’al ba’ax úuchij, “mix máak a’alik wa chéen ch’a’abil u beeta’al, ba’ale’ najmal u yantal kex chéen lelo’ ti’ le Noj Lu’uma’”. U séeb beeta’al ba’al. U seen cha’abal u máan k’iine’, ku beetik u jelpajal ba’al.
Te’e k’inako’obe’ yanchaj tak u t’aan ONU-DH: “Yaan ba’ax chíikbesike’, xaak’al ku betea’al te’e k’iino’obe’, ma’ táan u beeta’al ka’ach ti’al u kaxta’al máax beetej, chéen loobilta’ab máak yéetel oksa’ab saajkil ti’ máax, ts’o’okole’ le je’elo’ tu k’ataj u beel tuláakal ba’al ti’al ma’ u chíimpolta’al u páajtalil wíinik, le beetik ma’ patal úuchik u beeta’al ba’ali’”. Fernández-Maldonadoe’ ku tukultik xaak’al táan u beeta’al walkila’, unaj u táakbesik xan aj meyajnáalo’ob yanchaj te’e k’inako’obe’, tumen ma’ xaan wa yanchaj ba’al u yilo’obi’, yéetel yóok’lal xan ba’ax meyajil tu beetajo’ob te’e k’iino’obo’.  
Ba’ax kun úuchul yéetel máax jo’olbesik ka’ach xaak’ale’, Tomás Zerón, unaj u yilik ka béeyak u yantal jets’t’aan tumen mina’an mix jump’éel a’almajt’aan jets’ik u béeyta’al u túuxta’al máak Israel tak México. 
Xak’altuukul táan u beetik yóok’lal Ayotzinapae’, ku beetik u k’a’ajsik máaxo’ob saatal te’e lu’uma’: “le jaytúul máak jeets’el ts’o’ok u sa’atbesa’ale’ ku ts’áak tukultbil chéen jaytúul yaniki’, 90 mil u túulal. Jump’éel ba’al láayli’ u yúuchule’, kex yaj óolal u ya’alal, le beetik najmal u yila’al ba’ax kun beetbil tumen le Jala’acho’, ti’al u ts’aatáantik. 
Ts’o’ok u chíimpolta’al beyka’aj u nojochil le ba’ax úucho’, ts’o’ok xan u beeta’al a’almajt’aan ti’al u ts’áatáanta’a, ba’ale’ láayli’ yaan talamilo’ob ku yúuchul tumen mina’an u no’ojan yuumil máax xak’altik u wíinkilal kimen máak.
Yóok’lal ba’ax úuch Ayotzinapae’, “u yuumil xoknáalo’obe’ u k’áat u yojéelto’ob ba’ax yéetel ba’axten beeta’ab ti’ob le je’elo’, ba’ale’ beyxan ti’al u yila’al ma’ u yúuchul tuka’atéen.
Úuchik u k’a’ajsa’al ba’ax jets’a’aj ONU-DH unaj u ts’aatáanta’al tumen México, úuchik u náachtal ti’ ba’ax jets’a’an unaj u beeta’al te’e yáax xaak’alo’, le beetik walkila’, “mix chi’ichnako’ob” yéetel ba’ax jets’a’an unaj u beeta’al te’e meyajo’, tumen táan xan u táakpalo’ob te’e múuch’tambalo’ yéetel ti’ u meyajil kaaxa, le beetik jach u yojelo’ob ba’ax táan u yúuchul, ti’al u yilko’ob ka beeta’ak ba’al je’ex unaje’, tumen beyo’ ku mu’uk’ankúunsa’al múul meyaj yéetel uláak’ noj lu’umo’ob.
Xak'alutskíinsa'an tumen: Sasil Sánchez Chan"
28/09/2021,Astrid Sánchez,Sasil Sánchez Chan,"Mérida, Yucatán",Ts’o’ok lajka’ap’éel ja’ab káajak u meyaj Fondo María ikil u kaláantik u yéensa’al paal,"Especial: Derecho a decidir 
Tak walkila’, ts’o’ok lajka’ap’éel ja’ab káajak u meyaj Fondo María ti’al u ts’áak ba’ax ku k’a’abéetchajal ti’ ko’olel yaan tu lu’umil México ti’al u xot’ik u yo’omilo’ob, ba’ale’ ti’al u beeta’al je’el bix jeets’el unaj ti’al u kaláanta’al u toj óolal, tu noj kaajil Ciudad de México.  
Múuch’kabile’ síij tu ja’abil 2009, ikil u kaxta’al u chan xo’ot’ol x ma’ keetil kuxtal yaan yéetel ko’olel kaja’an te’e noj kaajo’, tumen chéen leti’ob yaan ka’ach u páajtalil u k’áatiko’ob ka éensa’ak paal, wa abortóo, tumen le uláak’o’ob yaan ti’ u jeel péetlu’umilo’obo’ mina’an ti’ob le páajtalil je’elo’.
Ti’al túun u kaláanta’al u páajtal u yéensik paal ko’olel, je’el bix jets’a’an unaj u beeta’alo’, Fondo Maríae’ ku ts’áak áantaj ti’ ba’alo’ob je’el bix: u yáantaj ti’al u k’uchul ko’olel tu’ux unaj, u ts’áak ti’ tu’ux u wenel, u bo’otik estuudios unaj u beeta’al ti’, úultrasonidoos yéetel u ma’anal ts’aak k’a’abée tti’, je’el bix xan u ts’a’abal u yojéelt tuláakal ba’ax k’a’abéet ti’al u yéensiko’ob paal ich jáalk’abil.
“Ba’ax k chíimpoltik to’one’, leti’ u páajtalil u jets’ik máak ba’ax u k’áat u beetej. Ma’ táan k a’alik ba’ax le kun beetbilo’, to’one’ chéen k áantaj ti’al u páajtal u beetik ko’olel le ba’ax kéen u jets’o’. U ts’ook t’aanile’, ti’ ko’olel yaan, to’one’ chéen k péek yéetel u taak’inil, beyxan ti’al k áantaj”, beey u tsolik Sofía Garduño, máax jo’olbesik u beeta’al meyaj te’e Fondo Maríao’. 
Áantaj ku ts’a’abale’ ma’ chéen taak’ini’. Tumen ku láak’inajo’ob, ma’ili’ éensa’ak paal, kéen beeta’ak yéetel kéen ts’o’okok u beeta’al. Máaxo’ob táakano’ob áantaj ichil u múuch’kabil Fondo María ka’ansa’ano’ob ti’al u chíimpoltiko’ob ba’ax ku yu’ubiko’ob yéetel ti’al u yáantajo’ob, ts’o’okole’ nuup’ulo’ob meyaj yéetel uláak’ mola’ayo’ob tu’ux je’el u páajtal u túuxta’al ko’olel kéen k’a’abéetchajak.
Fondo Maríae’ ku jets’ik u k’iinil u bin ko’olel ti’ le kúuchilo’ob jets’a’an ti’al u yéensa’al paal ti’ u mola’ayil Secretaría de Salud wa ti’ pribaadóo mola’ayil ts’akyaj. Tuláakal meyaj ku beeta’al yéetel ko’olel ku yéensik paale’, ku kaláanta’al tak tu jo’oloj jump’éel winal kéen ts’o’okok u beeta’al, ti’al u yila’al wa k’a’anan u ts’a’abal uláak’ áantaj ti’ ko’olel; beyxan ku yila’al bix u meyaj tuláakal le mola’ayo’obo’ kéen u yéenso’ob paal. 
Ikil táan u máan 28 ti’ septiembre, U K’iinil u Beeta’al Meyajo’ob ti’al u Páajtal U Yéensa’al Paal ich Kananil yéetel Bix Unaje’, Fondo Maríae’ tu k’a’aytaje’ ts’o’ok u yáantik 12 mil 200 u túul ko’olel ti’al u xot’ik u yo’omil.
Je’el máaxak ko’olel ti’ u noj lu’umil México u k’áat ka láak’inta’ak x ma’ bo’olil tumen Fondo María, wa tumen ku jets’ik yaan u yéensik u paalile’, ku páajtal u t’aan 55 5038 1700, extensión 7378, wa u túuxtik ts’íib ti’ u reedeso sosiialesil le múuch’kabilo’.
 
 
Xak'alutskíinsa'an tumen: Sasil Sánchez Chan"
28/09/2021,Cecilia Abreu,Sasil Sánchez Chan,"Mérida, Yucatán",Léejislatura táan u meyaj walkila’ yaan u ch’a’ajoltik tu beel ti’al ka luk’sa’ak u si’ipil kéen éensa’ak paal: Vida Gómez,"Especial: Derecho a decidir 
Ikil u kaxta’al u luk’sa’al u si’ipil kéen éensa’ak paal tu lu’umil Yucatáne’ yaan u jeel tsikbalta’al, jach u xanile’, tu ja’abil 2022, Vida Gómez Herrera, x pat a’almajt’aan te’e lu’uma’ táaka’an ichil alamejen múuch’il Movimiento Ciudadanoe’, u k’áat ka káajak u tsikbalta’al ich Parlamento Abierto ts’o’okole’, ma’ili’ oksa’ak túumben tuukul a’almaj t’aan yóok’lale’, unaj u yoksa’al tu tuukul kaaje’ le ba’ax je’elo’ najmal ti’al u chíimpolta’al u páajtalil wíinik.
Ku ya’alike’ k’a’anan ka je’ets’ek tu a’almajt’aanil Yucatáne’, u páajtalil u jets’ik ko’olel wa u k’áat ka yanak u paalal wa ma’; le beetike’ ku páa’tik ka luk’sa’ak u kuuch máax ku beetik. Beyxan tu ya’alaje’, úuchik u je’ets’el tumen Suprema Corte de Justicia de la Nación (SCJN) a’almajt’aane’ ma’ táan u táakmuk’tik u ts’a’abal si’ipil kéen éensa’ak paale’, najmal u xak’alta’al u jaatsilo’ob a’almajt’aan yaan ti’ lalaj péetlu’umo’ob.
Le beetike’, ts’o’ok u yáax ch’a’achibtik te’e Congresoo’ “ti’al u kaxtik ka chíimpolta’ak ya’abach ko’olel yéetel xiib, ti’ Yucatán yéetel ti’ uláak’ péetlu’umo’obe’, máaxo’ob ts’o’ok u ba’atelo’ob ya’abach ja’ab ti’al ka éejenta’ak”.  
Ku ya’alike’, najmal u xak’alta’al Código Penal de Yucatán, tu jaatsil 390, tumen ti’ ku je’ets’el unaj u ts’a’abal u si’ipil máax ku yéensik paal (lela’ ts’o’ok u p’áatal kúulpach ti’ ba’ax jeets’el ti’ U Noj A’almajt’aanil México).
Ts’o’okole’, kex tumen jaaj yaan jayp’éel ba’alo’ob jeets’el je’el u béeutal u yéensa’al paale’, je’el bix kéen beeta’ak u yóol ko’olel tumen xiibe’, “ku yantal talamilo’ob tu yóok’lal, tumen ko’olele’ ku yantal u ye’esik ba’axten u k’áat u jets’ le wa ba’axo’, ba’ale’ le je’elo’ chéen jump’éel ba’al unaj u jet’sik leti’”.
U tsikbalta’ale’ unaj u pakta’al je’el bix unaje’, tumen ma’ jun takáalili’ bix yanik tuláakal ko’oleli’; yaan ko’olel ti’ le mejen kaajo’ob beeta’an u yóolo’ob, ts’o’okole’ ku jet’siko’ob ka yanak u chaampalo’ob, chéen tumen “u yantal u ye’esiko’ob ba’axten u k’áat u yéenso’obe’ ku beetik u ka’a yu’ubik táan u loobilta’al”. 
Le beetik ti’ leti’e’ yaan u yóol u beetik u tsikbalta’al ba’ax yaan u yil yéetel u yéensa’al paal, je’el beyka’aj ka k’a’abéetchajake’, “tumen séeba’an u jáanjan t’aan máak wa chéen tu juunal ku t’aan”.
 
 
 
Xak'alutskíinsa'an tumen: Sasil Sánchez Chan"
28/09/2021,La Jornada,Sasil Sánchez Chan,Ciudad de México,Yéetel e’esajile’ ku k’iimbesa’al 200 ja’abo’ob je’ets’ek Jáalk’ab Kuxtal México,"Ichil meyajo’ob táan u beeta’al úuchik u chukik 500 ja’abo’ob lúubsa’ak u muuk’ México-Tenochtitlan yéetel tumen táan xan u chukik 200 ja’abo’ob yanak Jáalk’ab Kuxtal tu lu’umil México, j ts’a’ab k’ajóoltbil le luunesila’, u ye’esajil La grandeza de México, tu’ux much’a’an mil 525 nu’ukulo’ob, ts’o’okole’ maanal ti’ 800 ti’ le je’elo’obo’ yáax juntéen u ye’esa’al ti’ kaaj”. Ti’ ts’a’aban ti’ ka’ap’éel kúuchilo’ob: Museo Nacional de Antropología (MNA) yéetel salón Iberoamericano de la Secretaría de Educación Pública (SEP).
 
 
Xak'alutskíinsa'an tumen: Sasil Sánchez Chan"
29/09/2021,Jairo Magaña,Sasil Sánchez Chan,Kaanpech,Táan u xak’alta’al wakp’éel u jejeláasil ixi’im yaan Chiná,"Ikil káajsa’ab u beeta’al jump’éel meyaj ti’al u ka’a ya’abkúunsa’al u jejeláasil ixi’im yaan tu péetlu’umil Kaanpech tumen Instituto Tecnológico y Agropecuario de Chiná (ITACH), k xaak’al Noel Valdivia, tu ya’alaj le mola’ayo’, táan u kaláantik yéetel táan u xak’altik wakp’éel páais ixi’im yaan te’elo’, je’el bix Dzib Baakal, Naal Te’en, Xnook na’al, Xmanhana, ichil uláak’o’ob, ti’ le je’elo’obo’, ts’o’ok u ka’a yantal 26 u p’éel u jejeláasil, ichil le óoxp’éel ja’abo’ob káajak u beeta’al nu’ukbesaj p’ata’an u jo’olbesej.
Te’e lu’umo’, ka’aj káaj u xaak’alil ITACHe’, je’ets’ xan óoxp’éel kaaj tu’ux táan u beeta’al le meyajo’obo’: Tenabo, Hopelchén yéetel Calakmul, te’e ts’ook kaaja’, jach táan u yila’al ba’ax ku yúuchuli’ tumen jach jump’íit ja’ yani’, mina’an bix u k’ujsa’al ja’ tak te’e koolo’, ts’o’okole’ jach k’a’am u máan yáax k’iini’, le beetike’ Naal teene’ k’a’anan te’e baantaa’ tumen ku páajtal u beeta’al kex ma’ ya’ab ja’ yani’. 
 
 
U noj ba’alil le meyajo’oba’, leti’e’ bix u ch’a’anukta’al ti’al u t’a’ajkúunsa’al máak, tumen maas uts tak ti’ le ku suuka’an u ko’onol Kaanpech, le saktako’obo’ yéetel le k’aank’antako’ob’, ts’o’okole’ maas je’el u kuxtalo’ob wa ku p’áatal mina’an ja’, beyxan wa jach táan u beetik yáax k’iin.  
“Walkila’ ts’o’ok k kanike’, séeba’an u jáan jan pa’ak’al ba’al, wa ka béeyak k beetik ka líik’ik tu juunale’, je’el k beetike’, ba’ale’ táan k k’a’abéetkunsik áagrokiimikos yéetel i’inaj jelbesa’an, ts’o’okole’ k’a’abéet ti’ob ya’abach plaguisiidáa, le beetik tu paachil k’iine’ je’el u beetik u yantal talamilo’ob ti’ u toj óolal wíinik, tumen ku tsa’ayal k’oja’ano’ob je’el bix ts’unus, ch’ujuk wiix, ichil uláak’ ba’alo’ob, ikil u k’a’abéetkunsa’al ba’alo’ob beyo’”, tu ya’alaj.
Beyxan, tu tsikbaltaje’ u pa’ak’al páais ixi’im walkila’, ku k’a’abéetkunsik u jach kaláanta’al, ts’o’okole’ ma’ táan u jach loobiltik yóok’ol kaab, yéetel ku ts’áak u páajtalil u ch’a’ak u yóol tuka’atéen le lu’umo’, beyxan le joocho’ ku yantal tu k’iinil je’el bix suuka’an u beeta’al ka’acho’, tumen tuláakal ja’, yáax k’iin yéetel ke’ele’, kui na’atal ti’al u páajtal u yúuchul le paak’alo’. 
Xiibo’ob meyajtik kool walkila, ku ya’alik yaan u ja’abilo’ob ichil 50 tak 70, ba’ale’ ku alab óoltik ka yanak uláak’ táankelemo’ob ka u yóoto’ob u kan u meyajto’ob, ikil u táakbesa’alo’ob ti’ meyajo’ob je’el bix le je’elo’.
 
 
Xak'alutskíinsa'an tumen: Sasil Sánchez Chan"
29/09/2021,Juan Manuel Contreras,Sasil Sánchez Chan,"Mérida, Yucatán","U kajnáallilo’ob Ek Balame’ tu kaxtajo’ob ti’ koole’, uláak’ bix u k'uchul xíimbaltbilo'obi'","Ti’al u kajnáalilo’ob Ek Balam, tu méek’tankaajil Temozón, Yucatáne’, koole’ uláak’ jump’éel bix je’el u kaxtiko’ob ba’al ti’al u jaanto’ob. Ts’o’ok maanal 15 ja’abo’ob káajak u meyaj u múuch’kabil U Najil, tu’ux ku kaxta’al u kaláanta’al yéetel u ts’a’abal k’ajóoltbil, ti’ aj xíinximbalo’obe’, bix u meyajil kool.
“Koole’ k k’a’abéetkunsik xan ti’al k k’amik aj xíinximbalo’ob”, beey tu ya’alaj José Manuel Ay Tuz, máax káaj u meyajtik ba’al beey tu paalil yéetel u baatsil. Yóok’lal ba’ax tu kanaje’, tu jóok’saj xan u xookil turiismóo; ts’o’okole’ tu kaxtaj u séertifikarrtikubáaj beey guía de interpretación ambiental.
Le meyaj k beetike’, ku ya’alik, yanchaj tumen k’a’abéetchaj k kaxtik bix u yantal to’on wa bajux, tumen walkila’, ti’ u meyajil koole’ ts’o’ok u k’éexel ya’abach ba’al, tu yóok’lal bix yanik kuxtal ti’ yóok’ol kaab yéetel bix u bin u chokotal le lu’uma’. Ya’ab u meyajil, ts’o’okole’ jach u p’íit u yutsil.
 
 
Le ka’acho’ yéetel xok k’iin u meyajta’al, le beetik ojéela’an bix kéen máanak cháak wa yáax k’iin. Walkila’, u ya’abach máake’ ma’ táan u chíimpoltik bix u na’ata’al. Yóok’lal tuláakal le k’eexilo’oba’ ts’o’ok u p’íitchajal xan náajal ku yantal ti’ le koolo’, le beetike’ yanchaj u kaxtiko’ob bix u kóolik aj xíinximbalo’ob, ti’al u k’ajóoltiko’ob jach bix u yúuchul meyaj ich kool, ti’al u yantal wa bajux u náajalt kolnáalo’ob kaja’ano’ob Ek Balam.
U múuch’kabil U Najil Ek Balame’ u jóok’smaj kamp’éel bej ti’al u xíimbalta’al kool, ti’ le je’elo’obo’ ku páajtal u yila’al bix u pa’ak’al kool, u k’ajóoltiko’ob che’ob, xíiwo’ob ku ts’aakankil yéetel u jejeláasil kuxtal yaan te’elo’.
 
U baatsil José Manuele’ ts’o’ok u yúuchtal káajak u beetik kool. Tu ja’abil 1972e’, ka’aj jeel káaj u yantal máak tu kaajil Ek Balame’e, leti’obe’ úuch káajak u kuxtalo’ob ti’ ba’ax ku yantal ti’ob yéetel le koolo’. U k’amiko’ob aj xíinximbal máako’obe’, káaj u beetiko’ob tu ja’abil 2008.
Tumen naats’ xan yanik u yúuchben kaajil Ek Balame’, ku taasik uts xan ti’ le óoxlajuntúul máako’ob táakano’ob ti’ le múuch’kabilo’, tu’ux ku beeta’al uts xan ti’ 35 u p’éel baatsilo’ob. 
U tuukulil u k’a’amal aj xíinximbal máako’ob Ek Balame’, káaj tumen u yuum José Manuel Ay (máax láayli’ beey u k’aaba’o’) bin u xíimbalt Quito, Ecuador, yéetel u kiik, tu’ux ka’ansabo’ob u beeto’ob le meyajila’.
Ti’al u k’ajóoltik uláak’ ba’alo’ob yóok’lal le meyaja’, yéetel ti’al u páajtal a jets’ik jump’éel k’iin ti’al a bin xíimbal tak te’elo’, ku páajtal a xak’altik u kúuchil Facebook U Najil Ek Balam; u kúuchil Internet: www.unajil.org; wa u yúuchul t’aan ti’ 9851068738, ti’al u tsikbal máak yéetel Mario Tuz May.
Xak'alutskíinsa'an tumen: Sasil Sánchez Chan"
29/09/2021,La Jornada Maya,Sasil Sánchez Chan,"Chetumal, Quintana Roo","''Ma’ najmal u súutul na’ tuláakal ko’oleli’'', ku yawtik ko’olelo’ob","Múuch’kabilo’obe’ tu ya’alajo’ob Méxicoe’ maanal 200 ko’olel k’ala’an tumen tu yéensajo’ob paal; tak walkila’ ma’ éejentak a’almajt’aan tselik u si’ipil máax beetiki’, tumen beey “péektsilta’an tumen aj k’aalal u tuukulo’ob”.
 
Jo’oljeake’ máan U K’iinil U Yéensa’al Paal Chíimpolta’an tumen A’almajt’aan, le beetik ko’olelo’ob ti’ Playa del Carmene’ jóok’o’ob ti’al k’áatiko’ob ka ts’a’abak u páajtalil u jets’iko’ob wa u k’áato’ob wa ma’ ka yanak u paalalo’obi’, beyxan ma’ u yantal u si’ipil kéen éensa’ak paali’.
Xak'alutskíinsa'an tumen: Sasil Sánchez Chan"
01/10/2021,La Jornada Maya,Sasil Sánchez Chan,Ciudad de México,"Je’elkech Josetxo Zaldua, '''ts’u’uy j jo’olbesaj meyaj ts’uts’ubkil u puksi’ik’al''","Ts’íibta’an tumen vascoil j k’aaytuukul Xavier Lete: “tu chuun che’il kun síijil túumbentaki’” (Go sortu ginen enbor beretik sortuko dira besteak). Suuka’an ka’ach u k’a’ayal tumen Mikel Laboa, “máax siijil filosofoil”, beey u ya’alik ka’ach Josetxo Zaldua, máax jo’olbesik u meyajil éedision ichil u pik’il ju’unil La Jornada. Ti’ u sak t’o’olil nook’ nikte’ túuxta’ab tumen abertzaleil páartido EH Bildu, ti’ ts’íibta’an le t’aano’ob je’elo’, yéetel jach leti’ chíikpaj ka’awjeak yóok’ol kaaja tu’ux ts’a’abij, úuchik u beeta’al u fúuneralile’, tu’ux k’uch xíimbaltbil tumen ya’abach ti’ le “túumbentako’obo’”, aj ts’íib péektsilo’ob, aj ch’a’a oochelo’ob, aj xaak’al utskíinaj ts’íibo’ob táan u bin u páaktik u beelo’ob te’e pik’il ju’uno’, máax ka’ansabo’o yéetel u ts’u’uyil t’aan, ba’ale’ beyxan yéetel u ki’iki’ óolil j ts’íib sa’at u kuxtal.  
Búukinta’ab jump’éel sak nook’ suuk u beeta’al Yucatán, j síib ti’ tumen u yéetajil Fabrizio León, máax beetik ka’ach u j xaak’al utskíinaj ts’íibil La Jornada de Enmedio yéetel máax patjo’olt La Jornada Maya. Yóok’ol u kaajaile’, ja’ay jump’éel ikurriñai’, u lakamil Euskadi, lu’um tu’ux síijij, kex ka’aj j máan ja’abe’ tu síiajubáaj ti’ u lu’umil México, Nicaragua yéetel máata’ab xan tumen uláak’ ya’abach lu’umo’ob.
U súutukil úuchik u beláarta’ale’, úuch chéen ichil máaxo’ob naats’ yanik ti’ ka’achij. 
 
 
Yaan súutuko’obe’, ichil u mejen múcuh’il máako’ob ku láak’inajo’obe’, ku wáak’al che’ej. U kuxtal Zalduae’ ayik’alchaj yéetel che’ejil, kex tumen yaan ba’al tu yaj óoltaj. Láayli’ beey u yúcuhil ka’ach ichil múuch’tambalo’ob suuka’an u beeta’al ti’al u káajal u cha’akal u ts’íibilo’ob pik’il ju’un kun jóok’sbil tu jo’oloj. Sáasil u ya’alik ba’al, ts’o’okole’ jump’éelili’ bix u k’a’abéetkunsik u ki’imak óolalil yéetel u ts’u’uyil t’aan ti’al u kaláantik tuláakal u yéet meyajo’ob.
“Ts’u’uy u t’aan ba’ale’ ts’uts’ubkil u puksi’ik’al”; ku ya’alik juntúul éet meyaj. “Leti’e’ u yojel máax ti’ ku k’ubéentik ba’al, tumen je’el beyka’aj sajbe’entsil ba’ax kéen u k’úubéent ti’ meyaje’, a wojele’ yéetel u yojel leti’e’, yaan u kaláantikech yéetel yaan u táakmuk’tikech ti’ je’el ba’axak ka úuchuke’”. J xaak’al utskíinaj ts’íib tu kanaj u ts’áak u muuk’ oochel ba’ale’ beyxan ti’ ts’íib. J jo’olbesaj máak tu beetak u kéet yantal ba’ax ma’ suuka’an u múul yantali’. J xaak’al utskíinaj ts’íib tu kanaj u xíimbal x ma’ je’elil kex tu yilaj yaan ya’abach ba’al káaj u níikil yóok’ol, úuchik u káajal u k’éexel ba’al tu yóok’lal téeknologiai’.
Kex tumen jumpáaykunsa’an, j ts’íib péektsil nicaraguail Carlos Fernando Chamorro –máax ch’a’apachta’an tumen u jala’achil Daniel Ortega–, máax jo’olbesik u nu’ukbesajil teele Esta Semana yéetel u áanalte’il Confidencial, tu ya’alaj: “Tak tu jeel k’iin, láak’ Josecho, táan k páa’tikech Nicaragua tu k’iinil kéen jéets’ek seenteensya, ¡yaan u lúubulo’ob!, ¡yaan u lúubulo’ob!. 
Griselda Triana, u yatan Javier Valdés, máax ts’íibtik péektsilo’ob xan ti’ le pik’il ju’una’ yéetel kíinsa’ab Culiacáne’, tu k’a’ajsaj yéetel tu níib óoltaj tuláakal áantaj tu ts’áaj ti’ leti’ yéetel u paalal, le beetike’ tu ya’alaj: “In wojel je’el tu’uxak ka yanak Javiere’, táan u líik’sikubáaj ti’al u ki’iki’ k’amikech, ts’o’okole’ míin je’el tak u páajtal in jets’ike’, yaan u yantal tak u wiiskiil, u t’aanil yéetel u méek’il”.
Beyxan, tu lu’umil Caracas, máax jo’olbesik Telesur, Patricia Villegase’, tu ya’alaj: “Nojoch j ts’íib péektsil, ma’ táan u lúubul u yóol, x ma’ u’uyaj t’aanil, ku kéet tsikbal yéetel u k’a’amkach iik’il t’aan”.
Tu noj lu’umil País Vasco, máax j jo’olbesaj máak Arnaldo Otegi tu ya’alaj tu yóok’lal: “Tu k’ubaj u yóol ti’ ba’ax ku beetik, j ts’íib péektsil, tu yaabiltaj u báaxta’al kóochak’ wóolis yéetel noj éetajil. Tu ts’áaj k t’aan”.
U díiputadail EH Bildu ichil Mertxe Aispuru tu ya’alaj: “Máax a’al yaan máax ku kíimil ts’o’okole’ mina’an te’e tu kaajailo’. Josetxoe’ juntúul ti’ le je’elo’obo’.  
U yatan, Sandra García, yéetel u yaal, Amaiae’, tu k’amajo’ob láak’inaj óol ti’ Andrés Manuel López Obrador; máax jo’olbesik Suprema Corte de Justicia, poliitiko’ob. Te’e súutuk xano’, k’uch tak u jala’achil u péetlu’umil Oaxaca, Alejandro Murat.
“Yóok’lal máaxo’obe’, wey yano’on walkila’. Ts’o’okole’, yóok’lal máaxo’one’, yaan u yantal u jeelo’ob xan” (Izan zirelako gara, garelako izango dirai), beey ts’íibta’an ti’ uláak’ u t’o’olik nook ts’a’aban ti’ le nikte’ biinsa’ab ti’o’, túuxta’ab tumen Sortu, uláak’ múuch’kabil ti’ le mejen vascoil kaajo’ob.
Xak'alutskíinsa'an tumen: Sasil Sánchez Chan"
01/10/2021,Gabriel Graniel Herrera,Sasil Sánchez Chan,Kaanpech,Áayimkay,"Ku ya’alale’ úuchben baakel kuxa’an, tumen maanal 100 miyoonesil ja’abo’ob yanak way yóok’ol kaabe’, áayimkaye’, juntúul u jejeláasil kay yaan u pool je’el bix u ti’al áayimi’, le beetik beey u k’aaba’o’.  
Suuk u kuxtal tu’ux ma’ ch’óoch’ ja’i’, tu lu’umil América del Norte yéetel Central, tu xamanil Quebec yéetel Costa Roca, beyxan ti’ áak’alo’ob yaan tu péetlu’umil Veracruz, Tabasco yéetel Kaanpech, je’el bix Guatemala, Belice, El Salvador, Nicaragua yéetel Costa Rica.
 
 
Jacqueline May Díaze’, máax beetik u k’a’aytajil u múuch’kabil Desarrollo y Medio Ambiente, A.C. ku tsolik le ba’alche’a’, chowak, ts’o’okole’ u ni’e’ máan nojoch. U yoot’ele’ piim ts’o’okole’ i’ixkil, u boonile’ samal ya’axboox, yéetel yaan u yáal mucilaginosa yóok’oli’. Yóok’lal bix u yoot’ele’, kex tumen ku jaanta’al u bak’ele’, ma’ ya’ab ku ch’a’abali’, ts’o’okole’ je’ ku ye’elsike’ ku loobiltik u toj óolal wíinik.
Le kayo’oba’ ku p’isiko’ob ichil 60 sentiimetróos tak jump’éel meetro u chowakil, ba’ale’ yaan tak dée 3 meetros ila’ani’. U koje’ yan u yej ts’o’okole’ ku jaantik uláak’ kayo’ob yéetel mejen ch’íich’o’ob.
Xak'alutskíinsa'an tumen: Sasil Sánchez Chan"
04/10/2021,Joana Maldonado,Sasil Sánchez Chan,"Cancún, Quintana Roo",Yanchaj yáax aj ka’ansajo’ob bo’ota’ab u peensiono’ob yéetel u xookil salaaryóo minimóo,"Kantúul aj ka’ansajo’ob ti’ u péetlu’umil Quintana Rooe’ béeychaj u  jets’ik u bo’ota’al ti’ob u pensiono’obe’ yéetel le beyka’aj jeets’el salaaryóo minimóo, ma’ yéetel Unidad de Medida y Actualizacióni’ (UMA), beey úuchik u k’a’aytal tumen máax beetik u séekretaryo jéeneralil Sección 25 ti’ u múuch’kabil SNTE, Fermín Pérez Hernandez.
Ti’al u káajbal le ja’ab yaniko’ona’, SNTEe’ káaj u ba’ateltik yéetel u yáantajil a’almaj t’aan ku meyajta’al tumen Colegiado Jurídico ti’ SNTEe’, tumen pension ku bo’ota’al ti’obe’ jets’a’ab  yéetel u p’iisil UMAS, le beetike’ yanchaj u much’iko’ob a’almajt’aano’ob ti’al u kaxtiko’ob u k’uchulo’ob tu táan Comisión Interamericana de Derechos Humanos yéetel uláak’ mola’ayo’ob, tumen le je’elo’ ku beetik u péech’óolta’al páajtalilo’ob yaan ti’ aj meyajo’ob, tumen ku yéemel le beyka’aj unaj u ts’a’abal ti’obi’.
Ti’al febrero ti’ le ja’ab máaniko’, Segunda Sala de la Suprema Corte de Justicia de la Nación (SCJN) tu jets’aje’, u jach ya’abil pensión ku páajtal u bo’ota’al tumen Instituto de Seguridad y Servicios Sociales de los Trabajadores del Estado (ISSSTE) unaj u je’ets’el yéetel ba’ax chíimpolta’an ichil Unidad de Medida y Actualización (UMA), ba’ale’ le je’elo’, ku k’exik ba’ax jets’a’an ichil u deesimóo jaatsil ti’ u a’almajt’aanil ISSSTE tu’ux ku ya’alik bo’ole’ unaj u je’ets’el yéetel le bajux jeets’el salaaryóo minimóo.
 
 
Ti’ UMAe’ jets’a’an u bo’olile’ 89.62 pesos, ka’alikil ich salaaryóo minimóo ku bo’ota’al 141.7 pesos, le beetike’, kéen xo’okok le beyka’aj yaane’, ku taal u ts’áake’, ku p’íitchajal le taak’in unaj u bo’ota’al ti’ máax kéen u yoks u ju’unil u pensión yéetel le xookila’.
Le martes máaniko’, yéetel u láak’inajil máax chíikbesik Comité Nacional, Raymundo Valdivia Hernández, tu k’ubajo’ob núuktajil ts’a’ab ti’ob tumen SNTE, tu’ux chíimpolta’ab u páajtalil kantúul aj ka’ansajo’ob, máaxo’ob yaan u bo’ota’al u pensiono’ob te’e octubrea’, ba’ale’ yéetel salaaryóo minimóo, beyxan yéetel le beyka’aj ts’o’ok u múuch’ul lik’ul 2017.
Ba’ax jets’a’abe’ uts taalik ti’ aj ka’ansajo’ob Oscar Jesús Romero Hernández, María del Carmen Hu Chan, Mariana Medina González yéetel Miguel Ángel Romero Ávila.
Xak'alutskíinsa'an tumen: Sasil Sánchez Chan"
04/10/2021,Cecilia Abreu,Sasil Sánchez Chan,"Mérida, Yucatán",Bejla’a’ u luk’sa’al p’iisil jets’a’an ti’al u máan máak áak’ab tu lu’umil Yucatán,"Ka’aj káaj pak’be’en k’oja’an tu winalil marzo ti’ u ja’abil 2020e’, jets’a’abe’ ma’ táan u páajtal u máan kis buuts’o’ob, tumen yéetel le p’iisil je’elo’, kaxta’ab ma’ u seen pa’ak’al u k’oja’anil Covid-19  ti’ kaaj, ts’o’okole’ yáax luk’sa’ab ti’al u winalil junio, ka’aj náats’ u k’iinil yéeytambal, ba’ale’ bejla’a’ 4 ti’ octubree’ yaan u káan luk’sa’al le p’iisil kananila’.  
Le 19 ti’ septiembre máaniko’, u jala’achil u lu’umil Yucatáne’ tu túxutaj k’a’aytajil ts’íib ti’al u k’a’aytaik le p’iisila’ yaan u tse’elel le k’iin je’ela’.
A’alabe’ yaan u páajtal u luk’sa’al tumen ts’o’ok u ya’abtal xan kaaj máax ti’ ts’o’ok u ts’a’abal u báakunai’, tumen ka’ache’ ma’ táan u páajtal u jóok’ol máak ichil láas 11:30 áak’ab tak las 5 tu taal u píik’il; ti’al u k’iinil 20 ri’ noviembree’ yáax tsela’ab jun jaatsi’, tumen ichil domingo tak miércolese’ luk’sa’abij.
Mauricio Sauri Vivas, máax jo’olbesik Secretaría de Salud de Yucatán (SSY), tu ya’alaje’, tu jets’ajo’ob u tseliko’ob le p’iisila’ ich ka’a jaats, tumen beey tsolxikinta’abob tumen Comité jach kaambanaja’ano’ob yóok’lal toj óolal.
 
 
Beyxan tu ya’alaje’, beéychaj u je’ets’el u tse’elele’, tumen ts’o’ok xan u ya’abtal kaaj ts’a’aban u báakunai’, tumen yéetele’ ts’o’ok u chan éensa’al u xookil jaytúul máak ku kíimil yóok’lal u k’oja’anil Coronavirus, le beetike’, bejla’a lunese’ yaan u páajtal u máan máan x ma’ p’iisilli’.
Ba’ale’, leti’e’ tu ya’alaj ts’o’okili’ u yila’al je’el u béeytal u tse’elel le p’iisila’ lik’ul u yáax k’iinil septiembre, kex tumen chéen jo’op’éel k’iin máanja’an ti’ báakuna ku ts’a’abal ti’ u jaats kaajil yaan u ja’abil ichil 18 tak 29, ba’ale’ tu jets’aj u páa’tajo’ob, ti’al u máan jayp’éel k’iino’ob táan u ts’a’abal u ka’a jaatsil báakuna ti’al máax yaan u ja’abil ichil 30 tak 39.
Tu tsibkaltaj xane’, táan xan u suut máak xook te’e kúuchilo’obo’, le beetik tu tukultajo’obe’ ma’alob ka u p’áa’to’ob uláak’ jayp’éel k’iino’ob ti’al u tse’elel “toque de queda”, je’el bix pata’ab u k’aaba’ le p’iisila’.
Xak'alutskíinsa'an tumen: Sasil Sánchez Chan"
04/10/2021,La Jornada Maya,Sasil Sánchez Chan,Kaanpech,"Ya’abkúunsa’ab, yéetel p’isa’an, u ko’onol u ja’il káalta’an tu lu’umil Kaanpech","U mola’ayil Secretaría de Salud ti’ le péetlu’umo’, tu ts’áaj k’ajóoltbile’ yaan u ya’abkúunsa’al u k’iinilo’ob u ko’onol u ja’il káaltal te’elo’, le beetik walkila’, yaan u páajtal u ko’onol bul p’isk’iin, ba’ale’ jejeláas u súutukil jets’a’an u ti’al.  Le jach kaláanta’ano’obo’ leti’e’ kúuchilo’ob ku meyaj dée áak’ab, tumen yaan u káajal u koonolo’ob láas 8 áak’ab tak la 1 tu taal u sáastal; beyxan tu kúuchilo’ob óok’ote’, yaan u káajal láas 10 áak’ab tak la 1 tu taal u sáastal, lunes tak sábado, ka’alikil ti’al domingose’ yaan u páajtal u koonolo’ob ichil láas 9 áak’ab tak chúumuk áak’ab. Kúuchilo’ob kanale’ yaan u koonolo’ob ichil 10 ja’atskab k’iin tak  la 1 tu taal u sáastal. 
Xak'alutskíinsa'an tumen: Sasil Sánchez Chan"
04/10/2021,Rosario Ruiz Canduriz,Sasil Sánchez Chan,"Nueva York , Estados Unidos",Beeta’ab xíimbalil líik’sajt’aan NY yóok’lal u páajtalil u yéensa’al paal,"U múuch’kabilo’ob ko’olele’, tu beetajo’ob le sábado máanika’, xíimbalil líik’saj t’aan ti’al u chíimpolta’al u yéensa’al paal; péeksajile’ k’aaba’inta’ab “Marcha por las mujeres”, beeta’ab kex ti’ 600 u p’éel u noj kaajilo’ob Estaods Unidos, tu’ux xan tu líik’sa’ab t’aan ti’al u ye’esiko’ob ma’ ki’imak u yóolo’ob yéetel a’almajt’aanil SB8 jets’a’ab Texas, tu’ux ma’ táan u cha’abal u yéensa’al paal wa ts’o’ok u máan wakp’éel p’isk’iinil yo’omchajak ko’oleli’.
 
 
Xak'alutskíinsa'an tumen: Sasil Sánchez Chan"
05/10/2021,La Jornada,Sasil Sánchez Chan,Ciudad de México,K’uch u k’iinil ma’ táan u páajtal u ka’a kuxkíinsa’al máasewal t’aano’ob kex ka’aj óoota’ak: aj xak’aalo’ob,"Ángel Vargas
Ichil ba’ax ku ya’alik j filoologóo, j lingüistáa yéetel j ts’íib k’ajla’ay Rodrigo Martínez Baracse’, mina’an uláak’ ba’ax beetbil, chéen u tukulta’ale’, tu jo’oloj jayp’éel ja’abo’obe’, je’el bix táan u yíibil poolo’obe’, u máasewal t’aanilo’ob Méxicoe’ yaan u jach p’áatalo’ob ichil u sajbe’entsil u ch’éejelo’ob, ba’ale’ ku ya’alik xane’, kexi’ ka béeyak u beeta’al wa ba’ax tu yóok’lalo’obi’.  
“To’on máax táan k meyaj yóok’lal miatsile’, chéen ku páajtal k ilik k kaláantik je’el ba’axak ka béeyak ti’ le máasewal t’aano’obo’, beyxan ti’ k ba’alumbáaj”; beey úcuhik u ya’alik máax xan k’ajóolta’an yóok’lal ts’íib yéetel xaak’al u beetmaj, úuchik u táakpajal ichil u tsikbalil Los tambaleos lingüísticos durante la Conquista y la Colonia, beeta’ab le sábado máaniko’, ichil u lajka’atéenil u beeta’al Encuentro de lenguas en riesgo, k’iimbesa’an ichil 32 Feria Internacional del Libro de Antropología e Historia (FILAH).
X lingüistáa Dora Pellicer Silvae’, tu ya’alaje’ yaan u páajtalil u kuxtal u jejeláasil miatsilo’ob te’e lu’uma’, ma’ chéen le 68 u p’éel máasewal t’aano’ob, tumen unaj u no’ojan kuxtal tak máaxo’ob t’anik: “tumen ya’ab tsikbal ku beeta’al yóok’lal máasewal t’aano’ob, ba’ale’ le je’elo’oba’ ma’ jumpáay unaj u pakta’alo’obi’, tumen wa mina’an máaxo’ob t’aniko’obe’, ma’ xan táan u yantalo’ob, le beetike’ unaj u jach xak’alta’al ba’ax táan u yúuchul yéetel x ma’ keetil kuxtal, beyxan péech’ óolal yaan tu noj lu’umil México”. 
Pellicer Silva, máax xan ku ts’áak xook ti’ u najil xook Escuela Nacional de Antropología e Historia (ENAH) tu ch’a’achibtaj ba’ax ts’o’okili’ u ya’alal tumen j sosiolingüistáa siijil Estados Unidos, Joshua Fishman, tumen ku ya’alike’, u t’a’anal ka’ap’éel t’aane’ ma’ u k’áat u ya’al wa yaan u tu’ubul ti’ máax yáax t’aan u kanmaj tu kuxtal. “Ba’ax beetik u tse’elel jump’éel t’aane’, leti’ kéen kóojok tu tséel uláak’ jump’éel t’aan beetik u p’áatal ich x ma’ keetili’. Ma’ xan unaj u yila’al chéen jaytúul máak t’aniki’, unaj xan u yila’al bix yanik x ma’ keetil kuxtal ichil kaajo’obi’. Leti’ beetik u ch’éenel u k’a’abéetkunsa’al máasewal t’aano’ob”.  
 
Ba’ax ku tukulta’al je’el u páajtal u beeta’al ti’al u kaláanta’al yéetel u yila’al ka kuxlak máaswal t’aano’obe’, leti’ ba’ax ku k’aaba’intik beey “bilingüismo interno”, le je’ela’ u k’áat u ya’ale’, leti’e’ páajtalil yaan ti’ máaxo’ob t’anik káastelan t’aane’ ti’al u k’a’abéetkunsiko’ob uláak’ jump’éel t’aan, ba’ale’ ma’ le ku t’a’anal táanxel noj lu’umilo’obi’, k’a’abéete’ jump’éel ti’ le 68 u p’éel yaan tu noj lu’umil México. Tu ya’alaje’ u ka’ap’éelt’a’anal t’aan yaan tu lu’umil Méxicoe’ chéen máasewal máako’ob ku tsa’ayal u t’aniko’ob tak walkila’ -beey chíikpaj xan ti’ u ts’ook xookil kaaj beeta’ab, tumen ila’abe’, u 90 por siientoil máaxo’ob t’anik máasewal t’aano’obe’, u yojelo’ob xan káastelan t’aan-, kex beyo’, x ka’ansaj tu sáasilkuunsaje’ u t’a’anal ka’ap’éel t’aane’ ma’ mantats’ u yúuchuli’, tumen máaxo’ob beetike’, ku k’uchul u k’iinil u p’atiko’ob tséelik u máasewal t’aanilo’obi’.
Ichil uláak’ ba’ax a’alab tumen Dora Pellicere’, leti’ u k’a’ananil u sáasilkuunsa’ale’, ma’ táan u páajtal u aktáantikubáaj ti’ u xíimbalil yóok’ol kaab, mix xan u tukulta’al wa u kaláanta’al t’aano’obe’ yaan ba’al u yil yéetel kaaj, u k’a’alal ba’al yéetel u jela’ankúunsa’al ba’al, tumen ku tukultike’ ti’al u yila’al ma’ u yéemel u xookil máaxo’ob t’anik máasewal t’aane’, unaj u káajal u t’a’anal máasewal t’aan tumen máaxo’ob t’anik chéen káastelan, tumen unaj u káajal u k’ajóoltiko’ob xan. 
“K’a’anan u káajal u k’ajóolta’al u nu’ukil máasewal t’aano’ob tumen máaxo’ob t’anik káastelan, beyxan u yojéeltiko’ob tu’ux je’el u páajtal u náats’alo’ob ti’ le t’aano’oba’, ti’ kúuchilo’ob je’el bix najil xook, tumen kéen káajak u xook máak ti’ primariae’ leti’e’ yáax tu’ux ku xo’okol wa ba’ax yóok’lali’; unaj u káajal u báaxal yéetel u kaambal paalal kéen u chuk wakp’éel, ukp’éel wa waxakp’éel u ja’abil”, tu ya’alaj.
“Ma’ táan u na’atik ba’axten ti’ najilo’ob xooke’ ku k’áata’al ka ka’anak wa ba’ax ich inglés wa francés, ba’axten ma’ táan u k’áata’al ka beeta’ak ich náhuatl wa zapotecoi’.  jaajile’ mina’an u beel ba’ax ku beeta’ali’. Ba’axten ma’ táan u páajtal u ka’anal máasewal t’aano’obi’, tumen yaan máax u yojel yéetel ya’abach máak t’aanik ka’ap’éel t’aan, kex ba’al ti’ wa inglés,, francés, japonés wa maaya, pame wa náhuatl. Ts’o’okole’, u ka’anal jump’éel máasewal t’aane’ ma’ táan u p’atik tséelik u páajtalil u ka’anal uláak’ táanxel t’aanili’”. 
Tu súutukil tsikbale’ táakpaj xan aj xak’al xooko’ob Francisco Barriga yéetel Alonso Guerrero Galván.
Xak'alutskíinsa'an tumen: Sasil Sánchez Chan"
05/10/2021,Rosario Ruiz Canduriz,Sasil Sánchez Chan,"Nueva York , Estados Unidos",K’askúunta’ab u woojwíinkilal George Floyd ts’a’aban Union Square,"U woojwíinkilal George Floyd, juntúul j áafroamerikaanoil kíinsa’ab tumen u aj kanan kaajil Minneapolis tu ja’abil 2020e’, ts’a’aban Union Square, tu kaajil Manhattane’, k’askúunta’ab tumen juntúul máak tu wekaj píintura yóok’oli’. U aj kanan kaajil Nueva Yorke’ tu ts’áaj k’ajóoltbile’ ojéelta’ab máax beetej tumen ila’ab ti’ u kaamarasil ku kanan te’elo’. Kex beyo’, jóok’ xan u yuumil u cho’obol tuka’atéen ti’al u p’a’atal ma’alobil. Floyd ts’a’aban te’elo’ beeta’ab tumen x its’at Chris Carnabucci, yéetel j ts’a’ab k’ajóoltbil le viernes máaniko’.
 
 
Xak'alutskíinsa'an tumen: Sasil Sánchez Chan"
05/10/2021,La Jornada,Sasil Sánchez Chan,Ciudad de México,U Armadail Méxicoe’ ku k’iimbesik ka’ap’éel siiglo káajak u meyaj,"Jo’oljeake’, beeta’ab u ye’esajil kaaxan yéetel kananil, beyxan xíimbale’esajil tu’ux táakpaj 2 mil 749 u túul u máakilo’ob táakano’ob Marina, ti’al beyo’ u k’iimbesa’al 200 ja’abo’ob yanak u Armadail México. Te’e súutuko’ táakpaj jala’ach Andrés Manuel López Obrador.
Xak'alutskíinsa'an tumen: Sasil Sánchez Chan"
06/10/2021,Jairo Magaña,Sasil Sánchez Chan,Kaanpech,"Ts’a’aban meyaj ichil u láak’al u aj meyajilo’ob ich Poder Judicial, beey je’ets’ tumen máax jo’olbesik","Máax jo’olbesik Tribunal Superior de Justicia del Estado (TSJE), Virginia Leticia Lizama Centurióne’, tu ya’alaje’ yaan juntúul juees yéetel juntúun máajistraadóo ma’ táan u chíimpolta’al ba’ax tu beetaj leti’, tumen tu k’áataj ti’ juntúul u paalile’ ka ch’éenek u meyaj te’e tu’ux yano’, úuchik u meyaj bolonp’éel ja’abo’ob Poder Judicial. Tuláakal le je’ela’ tu tsikbaltaj tu súutukil táan Jaguar, káaj u beeta’al tumen u jala’achil Kaanpech ti’al u beeta’al uts k’a’aytajilo’ob yéetel tak poolo’ob ka’alikil táan u yúuchul meyaj.  
Lizama Centurióne’ tu ya’alaj u paalile’, máax tu ts’o’oksaj u xookil íinjenieryail kóomunikasyon yéetel sisteemas díijitalese’, ook meyaj TSJEe’ ba’ale’ ts’o’okili’ u p’atik u meyaj leti’ beey juees, chéen ba’axe’ úuchak u suut u jo’olbes meyaj te’e kúuchilo’, tsikbalnaj yéetel u paalil ti’al u ya’alik ti’ ba’ax meyajil kéen u beet tu táan Poder Judicial, le beetike’, ma’ili’ okok u beet u meyaje’, tu k’áataj ti’ ka u p’at meyaj ts’a’aban ti’. 
 
 
“Tin tukultaje’, kéen in beete’, yaan xan u beeta’al tumen u jeel jueeso’ob yéetel máajistrado’ob táakano’ob meyaj ichil Poder Judicial; jaaj, yanchaj jaytúul ti’ leti’ob tu paktajo’ob ba’ax tin beetaj, ba’ale’ yaan ka’atúul in wéet meyajo’obe’ ma’ taak u ch’a’ajolto’ob ba’ax táan k beetik, tumen yéetele’, táan k e’esik yaan keetil ba’al ichil máaxo’ob ts’o’ok u seen ts’áak u yóolo’ob ti’al u béeytal u ts’a’abal wa ba’ax meyajil ti’ob te’elo’; ma’ táan in wa’alik wa u láak’alo’ob ma’ tu ts’áaj u yóolo’ob ti’al u yantal meyaj ti’ob te’elo’, ba’ale’ je’el beyka’aje’, ojéela’an bix u péek ba’al ichil le mola’ayo’”, tu tsikbaltaj.
Tu ya’alaje’ yaan xan u kaxtik ka seen tsikbalta’ak ba’al, yéetel walkila’ ma’ táan u seek k’áatik ka xo’ot’ok meyaj ti’ u láak’alo’obi’. Ba’ale’ yaan u kaxtiko’ob ka ts’a’abak meyaj ti’ máako’ob jach kaambanaja’ano’ob ti’ ba’ax yaan u yil yéetel keet óol.
Ma’ seen úuchake’, tu méek’tankaajil Carmene’, Pablo Gutiérrez Lazarus máax beetik u jo’olpóopil kaaje’ tu jets’aj Samantha Bravo Muñoz yaan u jo’olbesik Seguridad Pública, ba’ale’ leti’e’ u yaal Marcela Muñoz Martínez, leti’ máax jo’olbesik Secretaría de Seguridad Pública (SSP) tu lu’umil Kaanpech.
Xak'alutskíinsa'an tumen: Sasil Sánchez Chan"
06/10/2021,Jairo Magaña,Sasil Sánchez Chan,Kaanpech,Wáay meyaj beeta’an tu kúuchil Ciudad Administrativa,"Máax beetik u séekretaaryail Desarrollo Urbano, Obras Públicas e Infraestructura (Seduopi), Karla Gelisle Sánchez Sosa, tu ka’a jets’aj tu táan máax beetik u jala’achil u lu’umil Kaanpeche’, Layda Sansores San Román, ichil meyaj unaj u beeta’al ti’al u líik’sa’al Ciudad Administrativae’ yaan kóontratos bo’ota’an ti’ mola’ayo’ob ma’ tu beetajo’ob ba’ax unaji’, ts’o’okole’ yaan xan máaterial ma’ ojéela’an tu’ux yaani’.  
Ka’aj ook meyaj túumben jala’ache’, x meyajnáale’ páayt’anta’ab tumen Edilberto Buenfil Montalvo, máax jo’olbesik ka’ach Seduopi, ti’al u xíimbalkunsa’al te’e tu’ux ku beeta’al le meyajo’obo’, ti’al u ye’esa’al ti’ ts’o’ok u beeta’al kex u 90 por siientoil le kúuchilo’.  
 
 
Tu jo’oloj túun ka’ap’éel k’iino’obe’, Buenfil Montalvoe’ tu beetaj k’a’aytajil tsikbal ti’al u ya’alike’, meyajo’ob ti’al u líiksa’al kúuchile’, ts’o’ok u chukik u 90 por siientoil, yéetel ti’al bin u beeta’ale’ k’a’abéetchaj 750 miyoonesil pesos, ts’o’okole’ mina’an p’aax ti’ máaxo’ob mana’ab u nu’ukulil u beeta’al.  
Ba’ale’ Sánchez Sosae’ ma’ ki’imak u yóol yéetel ba’ax e’esabij, ts’o’okole’ ka’aj tu ch’a’ajolt u meyaj te’e Mola’ayo’, ts’o’ok u bin u xíimbalt le kúuchilo’ yéetel ts’o’ok xan u beetik xaak’alo’ob ti’al u jach ilik bix táan u beeta’al meyajo’ob te’elo’, le beetike’, ka’alikil u machmaj tuláakal u ju’unilo’obe’, tu ya’alaj yaan ba’al táan u binetik, beyxan ma’ ya’ab meyaj beeta’ani’, yéetel bo’ol beeta’an ti’ mola’ayo’ob ma’ chíikpajak ti’ le kúuchilo’; ma’ je’ex úuchik u k’a’ayta’al tumen aj meyajo’ob ts’ook yanchajo’ob te’e mola’ayo’. 
X séekretaaryae’ páayt’anta’ab tsikbal tu súutukil Martes del Jaguar, meyaj patjo’olta’ab tumen Layda Sansores San Román, ti’al u k’a’aytik ba’al ti’ kaanpechilo’ob, óoli’ je’el bix u beeta’al te’e “Mañanerao’”. Te’e súutuko’ Sánchez Sosae’ tu ya’alaj yaan u ju’unilo’ob bo’ol jumpáay yaniko’ob ti’ Ciudad Administrativai’, ts’o’okole ma’ chika’an tu’ux beeta’ab le wa ba’axo’; ku tukultike’ láaj wáay meyaj.
X séekretaarya tu ya’alaje’, kéen ts’o’okok u láaj xak’alta’al u ju’unilo’ob meyaje’, yaan u káajal u péeko’ob tu táan juridikóo ti’al u yilko’ob ka beeta’ak nojoch xaak’al tumen Auditoría Superior del Estado de Campeche (Asecam), yéetel yaan xan u k’áatiko’ob ka beeta’ak uláak’ xaak’al tumen Secretaría de Contraloría (Secont), tu yóok’ol máax jo’olbesik ka’ach Seduopi yéetel yóok’ol uláak’ máax táakano’obi’. 
Tu ts’ooke’, tu ya’alaje’, yaan xan bo’olo’ob láayli’ p’axa’an ti’ mola’ayo’ob k’ubik u nu’ukulil u beeta’al kúuchil, ba’ale’ mix ojéela’an tu’ux p’aatali’, ts’o’okole’ wa ma’ táan u chíikpajale’, mola’ayo’obe’ yaan u tse’elelo’ob ti’al ma’ u ka’a ma’anal ba’al ti’ob tumen le Péetlu’umilo’. 
Xak'alutskíinsa'an tumen: Sasil Sánchez Chan"
06/10/2021,Ap,Sasil Sánchez Chan,"Estocolmo, Suecia",K’u’ub u Nobelil Fiisikáa ti’ u xaak’alil bix u máan k’iin yéetel u chokotal yóok’ol kaab,"Noj chíimpolale’ k’uba’ab ti’ meyaj u beetmaj Syukuro Manabe, máax yaan 90 u ja’abil, beyxan ti’ Klaus Hasselmann, máax yaan 89 u ja’abil, ts’o’okole’ le uláak’ táanchúumuk náajale’, k’u’ub ti’ Giorgio Parisi, máax yaan 73 u ja’abil; óoxtúul aj xak’aalo’obe’ síijo’ob tu lu’umil Japón, Alemania yéetel Italia, yóok’lal bix u chíikpajalo’ob.
 
 
Xak'alutskíinsa'an tumen: Sasil Sánchez Chan"
07/10/2021,Jairo Magaña,Sasil Sánchez Chan,Kaanpech,U máan molbil u ta’il míis Kaanpeche’ ts’o’ok 19 ja’abo’ob p’ata’ak tu k’ab Red Ambiental,"Tu k’iinilo’ob meyaj Jorge Carlos Hurtado Valdez tu kaajil Kaanpeche’, leti’e’ ka’aj p’áat tu k’ab u mola’ayil Red Ambiental u máan molbil u ta’il míis; u fiskaal najile’ ti’ yaan Nuevo Léon, ts’o’okole’ lik’ul u ja’abil 2002, tak walkila’, leti’e’ mola’ay ku meyaj te’e kaajo’, ts’o’okole’ leti’ unaj u jatsik tuláakal le ba’ax ku máan u molo’, beyxan u túumbenkúunsik kiis buuts’ ku k’a’abéetkunsik u ti’al yéetel u kaláanta’al ka utsuk meyaj kúuchul tu’ux ku láaj pu’ulul ba’ali’. 
Beey túuno’, táan u tukulta’al u yantal u ja’atsal kaaj ti’al u máan ch’a’abil u ta’il míis, ba’ale’ mola’aye’ ma’ u ye’es wa yaan u ts’áak u yóol ti’al u beetik, le beetike’ yanchaj u jóok’sa’al wakjaats ti’ le noj kaajo’, yéetel uláak’ jump’éel ti’al u máan ch’a’abil ba’al Centro Histórico, ba’ale’ tumen jeets’el beey Patrimonio Cultural de la Humanidad, unaj sáansamal u máan ch’a’abil u ta’il míisili’, tumen k’a’anan ti’al le kaajo’.  
 
 
Beey túuno’, mola’aye’ u ts’áamaj meyaj xan uláak’ mejen kisbuuts’o’ob ti’al u mo’olol u ta’il míis ti’ jayp’éel tu’uxo’ob te’e kaajo’, tu’ux xan ku míista’al yéetel ku líik’sa’al u jejeláasil ba’alo’ob pula’an te’e bejo’obo’.
Mola’aye’ tu ts’áaj k’ajóoltbil ti’ k’a’aytajil ts’íibe’, lik’ul 20 ti’ septiembre ti’ u ja’abil 2002e’, leti’ ka’aj káaj u meyaj tu noj kaajil Kaanpech, ts’o’okole’ tumen ma’alob u beetik u meyaj ti’ kaajo’obe’ Red Ambientale’ tu k’amaj u chíimpolalil Ética y Valores en la Industria, k’uba’ab tumen La Confederación de Cámaras Industriales (CONCAMIN).
Erika Bautista, máax beetik u jeerenteil Responsabilidad Social ichik Red Ambiental, tu ya’alaje’ talamilo’ob yaan ti’al u máan molbil yéetel u meyajta’al u ta’il míis je’el bix unaje’ mina’an walkila’ tumen ka’aj ook meyaj Red Ambiental tu k’iinil 20 ti’ septiembre ti’ u ja’abil 2012e’, úuchik u túumbenkuunsa’al yéetel u ma’alobkúunsa’al bix táan u beetiko’ob meyaj ti’al u máan molbil ba’al ich kaaj, tumen le je’elo’ u ti’al u yutsil tuláakal u kajnáalilo’ob Kaanpech.  
Te’e noj kaajo’, ku jóok’ol kex 5 mil u tóoneladasil ta’il míis ichil jump’éel winal; ma’ili’ yanak túun u kúuchil tu’ux ku biinsbil ti’al pulbile’, chéen beey u pu’ululo’, ts’o’okole’ le je’elo’ ku beetik k’aas ti’ le lu’umo’, beyxan ti’ ba’alche’ob, tumen ma’ táan u chúukpajal meyaj ku beeta’al ti’al tuláakal ba’ax k’a’abéeto’.
Xak'alutskíinsa'an tumen: Sasil Sánchez Chan"
07/10/2021,Joana Maldonado,Sasil Sánchez Chan,"Cancún, Quintana Roo","Yaan talamilo’ob yóok’lal u ta’il míis Quintana Roo; ma’ chéen ti’ taak’ini’, beyxan tumen ku loobilta’al yóok’ol kaab","Tu péetlu’umil Quintana Rooe’ tuláakal ba’ax yaan u yil yéetel u máan molbil u ta’il míise’ yéetel tu’ux ku biinsa’ale’, ku beetik u yantal jump’éel noj talamil ti’ tuláakal u Ayuntamientoil le kaajo’obo’, tumen ma’ táan u péek máak ti’al u yila’al ba’ax kun beetbil yéetel tuláakal le ba’alo’obo’, beyxan ti’al u kalaánta’al yóok’ol kaab, ts’o’okole’ ko’oj u meyajta’al, ts’o’okole’ ku yantal tak u t’a’anal meyaj mola’ayo’ob ti’al u máan u molo’ob wa ti’al u ts’áako’ob u kis buuts’il u máan molbil.
Tu ja’abil 2020, yéetel ti’al u káajbal le ja’ab yaniko’ona’, tu méekt’ankaajil Benito Juáreze’ u máan molbil u ta’il míise’ tu beetaj u yantal talamilo’obe’ tak ka’aj yanchaj u táakapajal Ayuntamiento ti’al u kaxtik u jeel mola’ay ka meyajnak tu jeel “Inteligencia México”, tumen ka’aj ts’áab meyaje’, jach ma’ chúukpaj u meyaj je’el bix unaje’. 
 
 
“Inteligencia México”, ti’alinta’an tumen Carlos Canabal, máax tu k’ubaj u t’aane’, yaan u ts’áak meyaj 60 u p’éel kamiono’ob, ti’al u mo’olol mil 400 u tóoneladáasil ta’il míis ku jóok’ol sáansamal Benito Juárez (Cancún), ba’ale’ chéen óox jaats ti’ le beyka’aj a’alab ku meyaj ka’acho’, le beetik Ayuntamientoe’ yanchaj u yoksik ampaaróo. Ti’al u káajbal le ja’ab yaniko’ona’, t’a’an u mola’ayil Red Recolector, ti’al u máan u mol ba’al, chéen ba’axe’ ko’ojchaj le bajux ku bo’ota’al ti’al u beeta’al.
Ti’al octubre ti’ u ja’abil 2019e’ Chetumale’, tu t’anaj meyaj u mola’ayil Multiservicios Mercantiles Bruma S de RL; u ti’al u béeytale’ j ts’a’ab lajump’éel kamiono’obi’, ba’ale’ jach ka’ap’éel p’isk’iinil u bin u ts’o’okol u meyaj jala’ach oka’ane’ leti’ ka’aj ch’éen u cha’abal u máano’ob meyaj, le beetike’ ka’aj ook túumben jala’ache’, káaj xan “x chukul meyaj”, tumen yanchaj u k’a’abéetkunsa’al volkeetes, ts’o’okole’ yanchaj talamilo’ob xan yéetel u kúuchil tu’ux ku biinsbil pulbil tuláakal ba’al, ba’ale’ walkila’ ts’o’ok u p’áatale’ táan u meyaj kex ts’o’ok jo’op’éel ja’ab chu’upuk tu beel.
Máax beetik u próokuradoril Medio Ambiente, Miguel Nadal Novelo, ku tukultike’ ti’al u u jo’olpóopilo’ob kaajo’obe’, u meyajta’al u ta’il míise’ ko’oj u ti’alo’ob, tumen k’a’abéet u máan molbil, u biinsa’al yéetel u ts’a’abal tu kúuchil. Tu ya’alaj xane’, tu péetlu’umil Quintana Rooe’ yaan ka’ap’éel ba’al táan u yúuchul, yáaxe’ leti’ u seen ya’abta’al kaajnáalo’ob, uláak’ jump’éele’ leti’ u jóonjon yantal kaaj beetik u ya’abtal u ta’il míis.
Tu tsikbaltaje’, walkil lajunp’éel ja’abo’obe’, lalaj kajnáale’ ku beetik u yantal óoli’ 800 graamos u ta’il míis, ba’ale’ walkila’, yóok’lal u nu’ukulil u to’obol ba’ale’, juntúul kajnáale’ je’el u beetik u yantal tak jump’éel kilograamo yéetel uláak’ táanchúumuk ta’il míis, le beetik ku ko’ojtal. Beyxan, ma’ táan u chúukpajal u túumben nu’ukulil k’a’abéet ti’al u ma’alobkúunsa’al u máan molbil yéetle u biinsa’al ta’ míis tak tu’ux k’a’abéet. 
Xak'alutskíinsa'an tumen: Sasil Sánchez Chan"
07/10/2021,La Jornada Maya,Sasil Sánchez Chan,"Mérida, Yucatán",Sáansmale’ tak mil u tóoneladasil ta’ míis ku yantal Yucatán,"Walkila’, tu ts’ook kúuchil tu’ux ku biinsa’al ta’il míise’ ku k’uchul mil tóoneladasi’, ba’ale’ je’el u béeytal u yéensa’al tak ichil u 35 tak u 50 por siientoil le beyka’ajo’ wa ka béeyak u meyajta’al tu beel orgaanikóo ba’alo’ob, je’el bix kóompostáa, beyxan wa ka k’a’abéetkunsa’ak ba’al tuka’atéen kex ts’o’ok u yáax meyaj juntéen; wa ka beeta’ake’, je’el u yéensa’al tak 425 tóoneladasi’.
 
 
Xak'alutskíinsa'an tumen: Sasil Sánchez Chan"
07/10/2021,Ap,Sasil Sánchez Chan,"Estocolmo, Suecia",U Nobelil Kiimikáae’ tu chíimpoltaj u nu’ukil u beeta’al moleekuláas,"J xak’al xook alemanil Benjamin List yéetel j escocésil David W.C. MacMillane’ chíimpolta’abo’ob úuchik u patjo’oltiko’ob “organokataalisis áasimetrikáa”, meyaj yéetel le ts’o’ok u k’éexel ba’al ichil u xaak’alil fáarmaseeutikáa, tumen yéetele’ ku béeytal u beeta’al ts’aako’ob, yéetel u jejeláasil xa’ak’il ti’al u ts’a’abal u guustoil janalo’ob.
 
 
Xak'alutskíinsa'an tumen: Sasil Sánchez Chan"
08/10/2021,Joana Maldonado,Sasil Sánchez Chan,"Cancún, Quintana Roo","Suta’ab otelo’ob, najo’ob yéetel taak’in toka’ab tu k’iinilo’ob oka’an meyaj Borge","Walkila’, ts’o’ok u k’u’ubul 734.7 miyoonesil pesos ti’ u mola’ayil Secretaría del Trabajo y Previsión Social, ti’al u su’utul ba’alo’ob to’ok tu k’iinil oka’an u beet u jala’achil Roberto Borge Angulo, tumen tak tu ts’ooke’ luk’sa’ab jo’op’éel otelo’ob tu kaajil Tulum, ka’ap’éel najo’ob tu kaajil Benito Juárez yéetel taak’in, beey úuchik u ts’a’abal k’ajóoltbil tumen Catalina Portillo Navarro, máax jo’olbesik le mola’ayo’. Beyxan, tu ts’áaj k’ajóoltbile’ béeychaj u ts’a’abal meyaj ti’ 58 mil 223 u túul máak ichil u enero tak agoso ti’ le ja’ab yaniko’ona’. 
Tu súutukil úuchik u beeta’al k’a’aytajil tsikbale’, Portillo Navarroe’ láak’inta’ab tumen máax jo’olbesik u meyajil Comunicación Social, Fernando Mora Guillén. Te’elo’ le x séekretaryao’ tu ya’alaje’, beeta’ab ba’al ti’al u chíimpolta’al takpool beeta’abe’, úuchik u to’okol ba’al ka’alikil táan borgistail k’iino’ob.
“Ti’al u yila’al tumen máaxo’ob ts’áak taak’in ti’al u yúuchul meyaj tu péetlu’umil Quintana Roo mina’an mix jumpíit sajbe’entsile’, k e’esike’ tuláakal t’aan wa takpool ku beeta’ale’, yaan u ya’alal ti’ máax k’a’abéete’ ti’al u ts’a’abal u páajtalil u déefendeerta’al ba’al kéen beeta’ak juiisyo, yéetel ti’al ma’ u yúuchul ba’al je’el suuk u yúuchul ka’acho’”, tu ya’alaj Catalina Portillo.
 
 
Portillo Navarro tu ya’alaje’ ti’ le jo’op’éel ts’ook ja’abo’ob meyaje’, ts’o’ok u yila’al ka su’utuk ti’ u yuumilo’obe’ tuláakal ba’ax to’okij, úuchik u beeta’al x ma’ paatal juuisyo’obi’.
Tuláakal le ba’alo’ob suta’ano’obe’, ku chukik 734.7 miyoonesil pesos, “leti’ le bajux ts’o’ok u tojoltik ba’ax jeel suta’ab yéetel leti’e’ beyka’aj ts’o’ok u béeytal k xíimbaltiko’, ba’ale’ kex beyo’ yaan ba’al táan u binetik k beetik ti’ le ts’ook ja’abil meyaj táan u binetika’”, tu ya’alaj.  
Beyxan séeekretarya tu ya’alaje’ tu ja’abil 2020e’, éem le jaytúul meyaj yanchaj ti’ máake’, tumen sa’at 97 mil 381 u p’éel meyajo’obi’, ba’ale’ ichil enero tak agostoe’ béeychaj u ts’a’abal 58 mil 223 u p’éelal, yéetel tu ts’ooke’ ku taal u chíikpajale’, yanchaj 424 mil 6 u túul aj meyajo’ob ts’íibta’ab u k’aaba’ ti’al ka yanak u chuka’an bo’olilo’ob yéetel u ju’uno’ob je’el bix unaje’.
Xak'alutskíinsa'an tumen: Sasil Sánchez Chan"
08/10/2021,Abraham Bote Tun,Sasil Sánchez Chan,"Mérida, Yucatán","Ti’al 2022e’, u jala’achil Yucatáne’ yaan u ts’áak kex 340 miyoonesil pesos ti’al u ma’alobkúunsa’al tráansportée","Le ja’ab ku talaa’, u jala’achil le péetlu’umila’ yaan u k’a’abéetkunsik kex 340 miyoonesil pesos ti’al u ma’alobkúunsa’al u beelil u máan u kamionilo’ob Circuito Metropolitano yéetel Circuito Colonias, ichil uláak’ meyajo’ob tukulta’an u beeta’al, beey úuchik u ya’alik Rafael Hernández Kotasek, máax jo’olbesik Instituto de Movilidad y Desarrollo Urbano Territorial (IMDUT).
Ich k’áatchi’ tsikbal tu beetaj yéetel La Jornada Mayae’, tu ya’alaje’ táan u beeta’al meyajo’ob ti’al u túumbenkúunsa’al kisbuuts’o’ob, u nu’ukulilo’ob k’a’abéet yéetel meyajo’ob unaj u beeta’al ti’al u yutsil péek máak ich kaaj yéetel ti’al u no’ojan yantal máak te’e kaaja’.
Beyxan tu ya’alaje’, táan u yila’al ka yanak utsil beel ti’al u máan máak xíimbalil, beyxan máax ti’ yaan wa ba’ax díiskapasidaad, máaxo’ob nat’ik t’íinchaj balak’ ool, ichil uláak’ ba’alo’ob.
 
 
Ichil ba’ax a’alab tumen Hernández Kotasek, yaan bin jump’éel nu’ukbesaj tukulta’an u beeta’al ichil Circuito Metropolitano yéetel Circuito Colonias, tu’ux ku páajtal u nup’a’al tu’ux ku k’áatal l ebejo’oba’, ti’al u yantal tu’ux u k’áatal máax ku xíimbal, x ma’ sajbe’entsilil yéetel ich kananil.
Beyxan, tu tsiklbaltaje’ yaan u túumbenkúunsa’al u kisbuuts’ilo’ob, ti’al u yantal tu’ux u na’akal uláak’ máako’ob; u ts’a’abal braille ts’íib, ti’al máax ma’ sáasil u yichi’; u tuukulil xane’ ka béeyak u na’aksa’al t’íinchak balak’ ook te’elo’, u yutskíinsa’al bejo’ob, u je’ets’el u kúuchil u na’akal yéetel u yéemel máak.
Hernández Kotaseke’ tu p’ataj tséelik u tuukulil u beeta’al jump’éel túumben bej ti’al u máan kisbuuts’, tumen le jach k’a’abéet ka’acho’, leti’e’ yaan u máan tu bak’pachil u noj kaajil Jo’.
Ts’o’okole’ yaan u káajal u k’éexel ba’al ich kaaj, je’el bix u ts’a’abal máaseteroos tu K’íiwikil Jo’, yóok’ol u bejil 60, tak yóok’ol u bejil 47, ti’al u páajtal u kaláanta’al máak kéen máanak xíimbalil te’elo’.
Xak'alutskíinsa'an tumen: Sasil Sánchez Chan"
08/10/2021,Juan Manuel Contreras,Desconocido,"Mérida, Yucatán",Chachak kaal ts’unu’un,"Kéen ts’o’okok u k’áatal yóok’ol u golfoil Méxicoe’, chachak kaal ts’unu’une’ (Archilochus colubrises) ka’anan yéetel wi’ij u k’uchul tu jáal ja’ilo’ob Yucatán, ts’o’okole’ óoli’ talamk u kaxtik tu’ux u je’elel yéetel ba’al ti’al u jaantej.  
Ichil u baatsil le chan ch’íich’a’, le je’ela’, juntúul ti’ le asab chichantako’obo’, ts’o’okole’ Beey u k’aaba’o’ tumen u k’u’uk’mel u kaale’ chaktak, ba’ale’ kéen ju’uluk tumen k’iine’ ku chíikbesik u jejeláasil boono’ob rubí. “U boonile’ yaan ba’al u yil yéetel tu’ux ku ju’ulul tumen k’iin; ts’o’okole’ beey u béeytal u yila’al wa leti’”, tu tsolaj Vanessa Martínez García, máax jo’olbesik u múuch’kabil Proyecto Santa María, ku meyaj ti’al u kaláantik ch’íich’o’ob yéetel k’áax tu’ux ku yantalo’ob tu lu’umil Yucatán.
 
 
Le chan ba’alche’a’ kaja’an tu xamanil áamrikaano kóontinente -Estados Unidos yéetel Canadá- ba’ale’ kéen k’uchuk u k’iinilo’ob ke’elile’ “ku yéemel” tak tu chúumuk-noojolil México; ts’o’okole’ je’el bix uláak’ u xíinximbal ch’íich’o’obe’ ku kóojol tu petenil Yucatán.  
Ba’ax p’atik ich sajbe’entsil u kuxtal le chan ch’íich’a’, je’el bix uláak’ ch’íich’o’obe’ ku máan xíinximbalo’obe’, leti’ u k’askúunta’al tu’ux ku kajtalo’ob. Tumen kéen k’uchko’ob ka’ache’ u yjelo’ob yaan tu’ux u kóojolo’ob, ba’ale’ walkila’ kéen taako’obe’, ku yilko’obe’ ts’o’ok u beeta’al najo’ob wa kaaji’."
08/10/2021,Ap,Sasil Sánchez Chan,"Estocolmo, Suecia","Abdulrazak Gurnah, j tanzanoil ts’íibe’, tu k’amaj u Nobelil Káan iik’ ti’ilil","J ts’íib táan popol t’aane’ síij tu lu’umil Tanzaniae’ yéetel walkila’ ti’ kaja’an tu lu’umil Reino Unido. Gurnahe’ u ts’áamaj k’ajóoltbil u jejeláasil ts’íibo’ob; le jach k’ajóolta’ane’ ku k’aab’atik Paradise (Paraíso) tu beetaj tu ja’abil 1984, u ch’a’amaj u yóol ti’ u lu’umil África Oriental ka’alikil táan Primera Guerra Mundial. Beyxan juntúul máak u jach na’atmaj ba’ax ts’o’ok u jelpajal tumen ba’ax k’ajóolta’an beey kóolonialismóo yéetel u yantal u bin máak táanxel lu’umo’ob, ikil ts’o’ok u meyaj maanal 35 ja’abo’ob.
 
Xak'alutskíinsa'an tumen: Sasil Sánchez Chan"
11/10/2021,La Jornada Maya,Sasil Sánchez Chan,Ciudad de México,U p’aax péetlu’umilo’obe’ ka’ap’éelchaj ich u ts’ook lajun ja’abo’oba’,"Ti’ le ts’ook lajun ja’abo’oba’ u p’aax péetlu’umilo’obe’ ka’ap’éelchaji, tumen ka’ache’ 314 mil 664.5 miyoonesol pesos p’axa’an ba’ale’ walkila’ ts’o’ok u náakal 637 mil 274.6 miyoonesil. Auditoría Superior de la Federacióne’ (ASF) ku ya’alike’ le beyka’aj ts’o’ok u p’a’axalo’ ku beetik u p’áatal ich sajbe’entsil taak’in unaj u yantal ti’ob ti’al u páajtal u meyaj u jala’achil u kaajilo’obi’.
Ichil xaak’altuukul beeta’al ti’al u yila’al bix kéen k’a’abéetkunsa’ak taak’in 2021e’, ASFe’ ku ya’alike’, kex tumen jaaj u ya’abil péetlu’umo’obe’ ts’o’ok u kaxtik u yéensiko’ob le bajux u p’axmajo’obe’, yaan wakp’éel ti’ le je’elo’obo’ ku chíikpajalo’ob tumen táan u nonojtal: Zacatecas, Campeche, Morelos, Coahuila, Yucatán yéetel Chihuahua; leti’obe’ ya’abchaj u p’aaxo’ob ichil u 165 yéetel 718 por siientoil ichil lajunp’éel ja’abo’ob. 
 
 
Ichil u yáax óoxp’éel winalo’ob u ja’abil 2021e’, taak’in p’axa’an tumen péetlu’umo’ob, méek’tankaajo’ob yéetel kúuchilo’ob meyaje’ náak 630 mil 722.5 miyoonesil pesos, le je’elo’ ku chíikbesik ya’abchaj yóok’ol u 1.5 por siientoil, ti’ le beyka’aj jach jaaj yanchaj tu yáax óoxp’éel winalo’ob le ja’ab máaniko’. Ka’alikile’, 18 u p’éel péetlu’umo’obe’ béeychaj u yéensik u p’aax, je’el bix Tlaxcala, tu’ux tu yéensaj 74.6 por siientoil u p’aaxi’. 
Ba’ale’ wa ku ke’etel yéetel bix úuchik u ts’o’okol u ja’abil 2020e’, taak’in p’axa’an tumen péetlu’umo’obe’ éem 3.3 por siientoil, le je’ela’ ku chíikbesik 6 mil 552.2 miyoonesil pesos. Ti’ bolonp’éel péetlu’umo’obe’ ya’abchaj taak’in p’axa’an yéetel ti’ 23 u p’éelale’ éemij.
Ichil u ja’abil 2010 tak 2020e’, p’aax yaan ti’ péetlu’umo’obe’ ya’abach ja’anmanja’abe’ kex yóok’ol u 2.9 por siientoil. Ka’alikile’, péetlu’umo’ob ku chíikpajal tumen ya’abchaj u p’aaxo’obe’ leti’ le je’elo’oba’: u meedial úuchik u ya’abtal ja’abmanja’ab Zacatecase’ 23.4 por siientoil tumen ka’ache’ 682 miyoonesil p’aaxa’an 2010, ba’ale’ náak 8 mil 496.9 miyoonesil pesos ti’ak u ja’abil 2020; Kaaneche’ ya0abchaj yóok’ol u 20 por siientoil, Morelose’ yóok’ol 11.9 por siientoil, Coahuila náak 11.8, Yucatán k’uch tak 11.4 yéetel Chihuahua náak 10.3 por siientoil. 
Xak'alutskíinsa'an tumen: Sasil Sánchez Chan"
11/10/2021,Abraham Bote Tun,Sasil Sánchez Chan,"Mérida, Yucatán",Kex 45 u xoknáalo’obe’ túuxta’ano’ob Psiquiátrico de Yucatán tumen najmal u k’amiko’ob áantaj,"Tu ja’abil 2020 tak walkila’, yanchaj kex 45 u túul u xoknáalilo’ob súuperior kaambale’, túuxta’an tu kúuchil Psiquiátrico de Yucatán tumen unaj u yáanta’al u tóoj óol u tuukulo’ob, beey tu k’a’aytaj máax jo’olbesik Secretaría de Investigación, Innovación y Educación Superior (Siies), Mauricio Cámara Leal. 
“45 u p’éel ba’al táan u beeta’al ti’al u kaláanta’al ma’ u kíinsikubáaj máak, kin wilik yanchaj 45 u túul máak ma’ tu luk’saj u kuxtali’ tumen láak’inta’abo’ob yéetel áanta’abo’ob”, tu ya’alaj.
Beey úuchik u tsikbaltik Cámara Leal úuchik u beetik u tse’ekil Educación en tiempo de pandemia ¿qué hemos aprendido?, beeta’ab ka’alikil táan Smart City Expo LATAM Congress 2021, tu kúuchil Centro Internacional de Congresos (CIC).
Xoknáalo’obe’ túuxta’abo’ob Psiquiátrico ti’al u k’amiko’ob áantaj ku ts’a’abal tumen sikoologóos, sikiatráas jach kaambanaja’ano’ob; beyxan túuxta’abo’ob DIF yéetele a la Secretaría de la Mujer.
 
 
Cámara Leale’, tu ya’alaj xane’ u pak’be’en k’oja’anil Covid-19e’ tu beetaj u jelpajal bix u ch’a’ak máax xook, le betik k’éex xan bix u p’i’isil kaambal, bix u ye’sa’al ba’al wa bix u múul yantal aj ka’ansajo’ob yéetel xoknáalo’ob, le beetike’ yanchaj u mu’uk’ankúunsa’al síikolojiikóo áantaj ku ts’a’abal ti’ xoknáalo’ob, tumen ma’ táan u tse’elel mix bik’in. 
Le beetike’, ts’o’ok jump’éel ja’ab yéetel uláak’ táan chúumuk káajak u beeta’al jump’éel nu’ukbesaj tumen Siies ti’al u yáantik xoknáalo’ob, tumen ba’ax úuch yóok’lal pak’be’en k’oja’ane’ ya’abach máax yajluub u yóol yéetel máax chi’ichnajij, ts’o’okole’ ojéela’an tu péetlu’umil Yucatáne’ ya’abach máak ku kíinsikubáaj tu yóok’lal.
Nu’ukbesaje’ ts’o’ok u káajsik u ka’a jaatsil; láayli’ ku yáanta’al aj ka’ansajo’ob, aj meyajo’ob, yuumo’ob, sikoologóos yéetel uláak’ máako’ob, ikil u beeta’al tsikbalo’ob yéetel kaambalo’ob.  
“Ku láak’inta’al máak tumen máaxo’ob jach kaambanaja’ano’ob ti’al u mu’uk’akúunsa’al tuukul”, tu ya’alaj.
Xak'alutskíinsa'an tumen: Sasil Sánchez Chan"
11/10/2021,La Jornada Maya,Sasil Sánchez Chan,Campeche,U kamionilo’ob ta’ míise’ ku táakmuk’tiko’ob u kaláanta’ak kaaj ti’ u ts’unusil iim,"U mola’ayil Red Ambiental, máax ti’ k’ubéenta’an u máan molbil sojol yéetel u ta’ míisil noj kaaje’, péeknaj ti’al u táakmuk’tik u yoksa’al tu pool kaaje’, u k’a’ananil u kaláantikubáaj máak ti’ u ts’unusil iim, le beetike’ yaan u k’a’abéetkunsa’al kamiono’ob samal chak u boonil, ts’o’okole’ aj meyajo’obe’ yaan u ts’áak u búukinajo’ob láayli’ ti’ le boonil je’elo’. Tú súutukil úuchik u káajal u máan kamiono’obe’ táakpaj u jo’opóopil le kaajo’ Biby Karen Rabelo de la Torre.
Xak'alutskíinsa'an tumen: Sasil Sánchez Chan"
11/10/2021,La Jornada,Sasil Sánchez Chan,Ciudad de México,U Kúuchil E’easjil Basílicae’ ku k’iimbesik 80 ja’abo’ob yanak,"Ichil kúuchil tu’ux yaan ka’ach u tsoolmeyajil naj Úuchben Basílicae’, líik’sa’an kex 40 mil u p’éel nu’ukulo’ob, u 40 por siientoil ti’ le je’elo’obo’ ku ye’esa’al ti’ 16 u p’éel tu’uk’ilo’ob. Sáamal martese’ ku k’iimbesik uláak’ jump’éel ja’ab úuchik u yantal.
 
 
Xak'alutskíinsa'an tumen: Sasil Sánchez Chan"
12/10/2021,Cecilia Abreu,Sasil Sánchez Chan,"Mérida, Yucatán","U petenil Yucatáne’, loobilta’an ikil táakbesa’an tu’ux ko’onol máak ti’ Internet ti’al u beeta’al sexual meyajo’ob","X áaktibiistáa Olimpia Coral Melo Cruz ku tukultike’ yaan kex 900 u p’éel kúuchil tu’ux ku ko’onol máak ti’al u beetik sexual meyajo’ob ti’ Internet tu petenil Yucatán, le beetik ku ya’alike’ ma’ unaj chéen u k’e’e’xel a’amajt’aanili’, unaj xa u k’e’exel ba’al tu moots u tuukul wíinik.  
A’almajt’aan ts’a’ab u k’aaba’ je’el bix leti’o’, ku kaxtik ma’ u loobilta’al ko’olel ti’ Internet; jo’oljeak 11 ti’ octubree’ tu xíimbaltaj u kaajil Jo’, ka’aj bin tu kúuchil Congreso del Estado de Yucatán, tu’ux tu beetaj k’a’aytajil tsikbal ti’al u líik’sik u t’aan, ikil tu k’áataj ka ch’éenek u sexual ko’onol máak ti’ Internet, ts’o’okole’ unaj xan u ka’ansal máak ti’al ma’ u yúuchul loobilaj je’el bix le je’ela’, le beetike’ yanchaj múuch’tambal ichil aj pat a’almajt’aano’ob yéetel u jeel áaktibiistaob. 
 
 
Ku ya’alike’ u wíinkilal ko’olelo’obe’ láayli’ u ma’anal chéen beey sexual ba’al, ts’o’okole’ najmal u k’e’exel bix u pakta’alo’ob: ti’ leti’obe’ yaan u páajtalilo’obi’. “Táan u binetik k’eexilo’ob ti’ a’almajt’aan,b a’ale’ beyxan ka k’éexek u tuukul máak, ti’al u ch’éenel u yila’al ko’olel chéen beey nu’ukule’”. 
Tu tsikbaltaje’, u petenil Yucatáne’ lu’um tu’ux jach ya’ab u ko’onol máak ti’al sexual meyaj. Te’e kúuchilo’ob koonole’, ku tsikbaltik, ku na’aksa’al yéetel ku k’i’itbesa’al u jejeláasil ba’al kex ma’ cha’aban tumen u yuumili’, tumen tak chéen yóok’ol bej yaan ko’olel kéen ch’a’abak u yoocheli’, ts’o’okole’ ku na’aksalo’ob ti’ reedes sosyaales, je’el bix Facebook, tu jaatsil Marketplace wa ti’ uláak’ kúuchilo’ob. 
Ti’al túun u ch’éenel le talamilo’oba’, ku ya’alik k’a’anan u jáawal u beeta’al ba’al je’el bix tak walkila’, ba’ale’ beyxan u k’e’exel xan u áalgoriitmoilo’ob reedes ti’al u ch’éenel u ye’esa’alo’obi’. “Walkila’, ojéela’an yaan díijital loobilaj, ba’ale’ láayli’ xan p’aatal 180 u p’éel tak pool beeta’an tu táan Fiscalía del Estado de Yucatán ma’ ts’aatanta’ako’obi’.
Kex tumen tu lu’umil Yucatáne’ séeba’an úuchik u éejenta’al Ley Olimpiae’, ma’ k’a’abéetkunsa’an je’el bix unaje’.
Xak'alutskíinsa'an tumen: Sasil Sánchez Chan"
12/10/2021,La Jornada Maya,Sasil Sánchez Chan,"Tulum, Quintana Roo",Yaan u nojochkíinsa’al k’áax bak’pachkaláanta’an ichil u yúuchben kaajil Tulum,"Ichil tse’ek suuk u beetik lalaj ja’atskab k’iine’, jala’ach Andrés Manuel López Obradore’ tu k’a’aytaje’, yaan u beeta’al nu’ukbesaj ti’al u nojochkíinsa’al k’áax kaláanta’an yaan ichil u yúuchben kaajil Tulum; tu ya’alaj xane’, tu kúuchil u jáayal péepen k’áak’ te’e kaajo’ yaan u yila’al ka yanak tuláakal ba’ax unaj ti’al u kaláanta’al yóok’ol kaab.
“Yaan u nojochkíinsa’al k’áax bak’pachkaláanta’an tu yúuchben kaajil Tulum, le tu’ux yaan walkil u kúuchil u jáayal u péepen k’áak’il Marinae’ yaan u múuch’ul yéetel uláak’ k’áaxo’ob, ts’o’okole’ yaan u k’a’alal ti’al u kaláanta’al mil ektaareas ti’al u yantal kúuchil ti’al u náaysik u yóol máak, ba’ale’ tu’ux ma’ táan u líik’sa’al mix jump’éel kúuchili’”, tu ya’alaj jala’ach.
Le túumben k’áax kun k’albilo’ yaan u ts’a’abal ti’al u náaysik u yóol máak, ts’o’okole’ te’elo’ yaan u yantal jejeláas bej ti’al u xíimbal máak, wa u na’tik t’íinchak balak’ ook.
 
 
Úuchik u k’áata’al ti’ ba’al yóok’olal u kúuchil u jáayal péepen k’áak’ tu kaajil Tulume’, López Obradoree’ tu ya’alaj yaan u jach ts’aatáanta’al ka beeta’ak tuláakal ba’ax unaj ti’al u kaláanta’al yóok’ol kaab. Román Meyer, máax jo’olbesik Sedatue’, leti’ kun kaláantik ka no’ojan beeta’ak ba’al.
Ti’ Meyere’ k’ubéenta’an u jo’o jaats bejil Tren Maya (ku náakal Tulum); jala’ach tu ya’alaje’, ki’imak u yóol tumen u kúuchil u jáayal péepen k’áak’e’, ti’ kun beetbil ichil maaya lu’um, máaxo’ob uts u yilko’ob ba’ax ku taal u beeta’al tumen u jala’achilo’ob u lu’umil México.
López Obrador tu ka’a a’alaje’, ti’ éejidatario’obe’ yaan kex sieen mil ektaareasil k’áax, ti’ le je’elo’obo’ u kúuchil u jáayal péepen k’áak’e’ (yaan u ts’a’abal ichil u k’áaxilo’ob u méek’tankaajil Felipe Carrillo Puerto yaan u k’a’abéetkunsik mil 200.
Tu ya’alaj xane’, éejidatario’obe’ ts’o’ok u ye’esiko’ob je’el u yóotiko’ob táakpajal ti’al u múul beeta’al u suut taak’in yóok’lal meyajo’ob yaan u beeta’al te’e túumben kúuchil u jáayal péepen k’áak’, le beetike’ jach ki’imak u yóol tumen ti’ siijilo’obi’.
Tu ka’a a’alaje’, tu éejidoil Felipe Carrillo Puerto ts’o’ok u ts’a’abal tuláakal ba’ax k’a’abéet ti’al u yúuchul meyaj. “Jeets’el u yóolo’ob, ts’o’okole’ k níib óoltik, kex beyo’ yaan wal máax xan ma’ ki’imak u yóol yéetel ba’ax ku beeta’al, tumen tu tukultajo’ob yaan u kaxtik utsil chéen u ti’alo’ob, je’el bix suuka’an ka’achij”, tu ya’alaj. 
Xak'alutskíinsa'an tumen: Sasil Sánchez Chan"
12/10/2021,La Jornada Maya,Sasil Sánchez Chan,"Tulum, Quintana Roo",U ts’a’abal u juup’ulil Covid-19e’ k’uch tak maaya lu’um,"Yáax juntéen úuchik u k’uchul Plan Nacional de Vacunación ti’al u kaláanta’al kaaj ti’ coronavirus tak tu maaya lu’umil Tulum, tu’ux yanchaj tak u yalabil p’áate’ kex tumen chan nonojchaj máak bini’, le beetike’ jo’olpóopile’ ku k’áatik ti’ kaaje’ ka xi’iko’obi’ tumen walkila’, mina’an u chéen bin máak yaanal tu’ux ti’al u ts’a’abal ti’. Tu kaajil Cobá yáax ts’a’ab u báakunail beeta’an tumen Cansino ti’al máax ma’ ts’a’abak ti’ mix jump’éeli’, yéetel maanal 18 u ja’abili’.  
 
 Xak'alutskíinsa'an tumen: Sasil Sánchez Chan"
12/10/2021,La Jornada Maya,Desconocido,Ciudad de México,Ichil péetlu’umo’ob tu’ux ma’ ya’abak xoknáalo’ob ku bino’ob najil xooko’obi’ ti' yaan Yucatán yéetel Kaanpech,"Le 12 ti’ octubre máanika’, tu súutukil úuchik u tse’ek jala’ach Andres Manuel López Obrador, t’aanaj xan máax beetik u Secretariail Educación Pública, Delfina Gómez, ka tu k’a’aytaje’ junk’aal péetlu’umo’ob tu’ux ma’ táan u yantal mix u táanchúumukil máak ts’o’ok u suut ti’ noj najilo’ob xook, wa úunibersidaades, ichilo’obe’ ti’ yaan Yucatán yéetel Kaanpech; Quintana Rooe’ kúulpach yanik ti’ob, tumen maanal ti’ u meedial jets’a’an tu lu’umil México, maanal u táanchúumukil noj najil xooko’ob je’ek’a’ab yéetel ku bin xoknáalo’obi’.  
Tu tsikbaltaje’ 156 mil 42 u p’éel najilo’ob xook ts’o’ok u je’ebel ichil tuláakal u noj lu’umil México, tu’ux táaka’an 16 miyoonesil 414 mil 404 u túul xoknáalo’ob, yéetel jump’éel miyoon 374 mil 230 u túul aj ka’ansajo’ob. 
X ka’ansaje’ tu k’áataj ka suunak máak ti’ najilo’ob xook, ba’ale’ yéetel tuláakal ba’ax unaj u beeta’al ti’al u kaláanta’al toj óolal, le beetik bine’ le junk’aal péetlu’umo’obo’ unaj u ch’a’ajoltik u suuto’ob te’e noj najilo’ob xooko’, tumen u ya’abach ti’ le je’elo’obo’ láayli’ u ch’a’ako’ob xook ti’ Internet, yéetel u nu’ukbesajil Aprende en casa wa ti’ WhatsApp. 
 
 
Leti’e’ ku tukultike’, ts’o’ok u k’uchul u k’iinil u ch’a’ajolta’al ba’al ich kananil, ts’o’okole’ tu ch’a’achibtaj péetlu’umo’ob je’el bix Michoacán, San Luis Potosí, Aguascalientes, Chiapas yéetel tak Quintana Roo, p’aatal ichil u péetlu’umil Yucatán, tu’ux ka’anal yanik u meedial.
Beyxan tu chíimpoltaj meyaj ku beeta’al tumen máaxo’ob ku meyaj ti’ najilo’ob xook yéetel taattsilo’ob ikil u múul meyajo’ob yéetel Secretaría de Salud, ti’al u kaláanta’al ma’ u pa’ak’al k’oja’an ti’ uláak’ máako’ob. Ts’o’okole’, u k’oja’antal máake’ ma’ úuchuk je’el bix tukulta’an yaan u yúuchul ka’acho’.  
Tu ts’ooke’ tu páayt’antaj péetlu’umo’ob p’aatalo’ob paachil ti’ le suutila’, je’el bix Baja California, Hidalgo, Guerrero yéetel Baja California Sur"
12/10/2021,La Jornada Maya,Desconocido,"Playa del Carmen, Quintana Roo",Juntúul k’a’anan aj xíinximbal,"Te’e k’iino’oba’ to’ok juntúul ooch kaan, ka’alikil táan ka’ach u máan u xíimbalt u bak’pachil Playa del Carmen, te’e tu’ux suuka’an u k’uchul aj xíinximbal máako’ob. Le beetike’ u aj meyajilo’ob Zona Federal Marítimo Terrestree’ (Zofemat) ti’al u biinsiko’ob ba’alche’ tak tu kúuchil u kaláanta’al kuxtal yaan tu kaajil Solidaridad. Ka’ach úuche’, kili’ich u ti’al maayaob, tumen ya’ab ba’al ku chíikbesik ichil u na’ato’ob."
12/10/2021,Abraham Bote Tun,Desconocido,Jo',"Nojoch ba’alo'ob k’atik beel ti’al ka yanak utsil naj ti’ máak, tu lu’umil México","No’ojan naj ti’al u yantal wíinike’, kúuchil unaj yaan ti’al u kuxtal máak x ma’ sajbe’entsili’ ba’ale’ beyxan ti’al u kaláantik ka yanak toj óolal, yéetel kúuchilo’ob kajtal tu’ux ka yanak tuláakal ba’ax k’a’abéet ti’al u kuxtal máak, beyxan kaambal ti’al paalal, ba’ale’ tu lu’umil Méxicoe’ yaan ya’abach ba’al k’atik u beel ti’al ka béeyak, beey tukulta’ab tumen aj xak’al xooko’ob.
Jayp’éel ti’ le ba’alo’oba’: ma’ táan u chúukpajal taak’in u ti’al, x ma’ keetil kuxtal yéetel le beyka’aj unaj u péek máak ti’al u ts’a’abal áantaj kéen ma’anak jump’éel naj, tu ya’alajo’ob.
“Naje’ leti’e’ kúuchil k u’uyik chéen k ti’alo’... tu’ux ma’ sublako’oni’”, tu ya’alaj Claudia Bonilla López, u x ka’ansajil áarkitekturáa ti’ u noj najil xook Universidad de las Américas, tu péetlu’umil Puebla.
U tsikbalil Acceso a la vivienda, vivienda de calidad, beeta’ab jo’oljeak ka’alikil táan u meyajilo’ob Smart City Expo LATAM Congress 2021 , tu’ux táakpaj xan Mónica Ramírez, máax jo’olbesik Alianzas Estratégicas de Hábitat para la Humanidad; múul tse’eknaj yéetel Bonilla López. 
 
 
Mónica tu ya’alaje’ u pak’be’en k’oja’anil Covid-19e’ tu ya’abkunsaj talamilo’ob yaan ti’al u yantal no’ojan naj ti’ máak tumen ma’ tu chúukpajal u tojol, wa kex ka meyajnak máak 30 ja’abo’obe’ jach p’el u chúukpajal ti’al jump’éel naj k’as ma’alob, tu ya’alaj.
Kex tumen jala’acho’obe’ u ts’áamajo’ob meyaj nu’ukbesajo’ob ti’al u majáanta’al taak’in u ma’anal najo’obe’, ma’ ti’ ya’abach máak ku ts’a’abali’. Uláak’ ba’ale' ma’ ti’ ya’abach máak yaan u páajtalil u kaxtik jump’éel k’áax ti’al u beetik u yotoch, le beetike’ ku ch’a’abal k’áaxo’ob chéen beyo’, wa ku kajtal máak tu’ux ma unaji’, tu ya'alaj.
Unaj u péektsilta'al ichil u tuukul meyajil jo'olpo’obe’, u tukulta’al túumben ba’al je’el u beeta’al ti’al u páajtal u yantal utsil naj ti’ kaaj, tu tsikbaltaj.
Claudia Bonilla tu ya’alaje’, k’a’anan xan u yáanataj tuláakal noj najilo’ob xook, ti’al u páajtal u yila’al u ts’aatáanta’al le talamila’, tumen u xoknáalilo’ob áarkitekturae’ unaj u yantal u na’ato’ob u ti’al, “ma’ táan u páajtal k p’atik tséelil le talamila’”, tu ya’alaj."
14/10/2021,Gabriel Graniel Herrera,Sasil Sánchez Chan,Kaanpech,"Bíin yanak maanal 2 mil u aj meyajilo’ob Pemex tu kaajil Ciudad del Carmen, ti’al 2022","Ti’al u winalil enero ti’al u ja’abil 2022e’ yaan u káajal u k’éexel kex 2 mil 500 u túul u áadministratiiboil aj meyajo’ob Petróleos Mexicanos (Pemex) ti’al u kóojoloo’ob Isla, tumen beey k’a’ayta’ab kun beetbil tumen u jala’achil México, Andrés Manuel López Obrador, ti’al u ts’áak tu kaajil Carmen u noj kúuchilo’ob petroleos, beey tu ya’alaj u jo’olpóopil le kaajo’ Pablo Gutiérrez Lazarus.
Ich k’áat chi’ tsikbal tu beetaj ka’aj ts’o’ok u ts’a’abal k’ajóoltbil Bazar Cultural táan u beeta’al kalikil táan Congreso Shallow and Deepwater Méxicoe’, tu ya’alaje’ u x jala’achil le péetlu’umo’, Layda Elena Sansores San Román, yéetel máax jo’olbesik Pemex, Octavio Romero Oropeza, ti’al u je’ets’el u kúuchilo’ob meyaj mola’ay te’e kaaja’.
“Ti’al eneroe’, yaan u máansa’al Pemex, yéetel u ya’abil u aj meyajnáailo’obe’, tak tu kúuchil 25, máax unaj k ts’aatáantik je’el bix unaje’, le beetike’ najmal xan u no’ojan beeta’al meyajo’ob, je’el bix u k’a’amal aj xíinximbal máak, u kaláanta’al kaaj, kaambal, ichil uláak’ ba’alo’ob”.
Tu ya’alaje’, ts’o’ok u yojéeltiko’obe’ yaan u yantal kex 2 mil 500 u túul máak kéen k’uchuk te’e peteno’, u ya’abile’ leti’e’ máaxo’ob ku meyaj tu áadministrasyonil Dirección General de Pemex.
 
 
Gutiérrez Lazaruse’ tu ya’alaj ti’ jejeláas múuch’tambalo’ob ts’o’ok u beeta’al yéetel u jala’achil le lu’umo’, ts’o’ok u yila’al u páajtalil u ma’alo’obkúunsa’al yéetel u táakmuk’ta’an ma’ax yaan ti’al u k’a’amal aj xíinximbal máak, je’el bix péepen k’áak’.
“K’a’abéet k múul meyaj ti’al u káajal u ka’a yantal ba’al ti’al u k’uchul máak te’e lu’uma’, ti’al u yantal uláak’ páajtalil ti’ máax ku taal yóok’lal meyaj, ba’ale’ beyxan ti’al xíinximbal”.
Tu ya’alaje’, Isla del Carmene’ k’ajóolta’an óoli’ beey chéen ti’al meyaj, ba’ale’, unaj u yila’al kaaj tu’ux ku páajtal u je’elel máak yéetel ti’al u xíimbalta’al, “tumen ya’ab ba’al je’el u páajtal u beeta’al te’e kaaja’”.  
“Le beetike’, te’e Ayuntamientoa’ yaan k táakmuk’tik le ba’ax k’ajóolta’an beey  Coordinación Municipal de Turismo, ti’al u súutul Dirección, tumen beyo’ yaan u k’a’ananchajal je’el bix unaje’, ti’al u kaxta’al u chíimpolta’al beey Pueblo Mágico, u kaajil Isla Aguada”. 
Xak'alutskíinsa'an tumen: Sasil Sánchez Chan"
14/10/2021,Joana Maldonado,Sasil Sánchez Chan,"Cancún, Quintana Roo","Yaan u no’ojan ila’al u nojochkíinsa’al Tulum, ku ya’alik u jala’achil u péetlu’umil Quintana Roo","Jala’ach Carlos Joaquíne’ tu k’a’aytaje’, ti’ jayp’éel tu’uxo’ob ti’ u kaajil Tulume’, yóok’lal bix u lu’umile’, sajbe’entsil ti’al u beeta’al nukuch meyajo’obi’, le beetike’ tukulta’ab u beeta’al jump’éel meyaj ti’al u nojochkíinsa’al Parque Nacional, tak tu noojolil le kaajo’: “táan k t’aan yóok’lal meyaj ti’al u líik’sa’al uláak’ ba’alo’ob ka’alikil táan u beeta’al Tren Maya, ts’o’okole’ yaan u yáantik Tulum ti’al u utsil xíimbal yéetel u no’ojan yantal ka’alikil u kaláantik u beel ja’ ku máan yáanal lu’um yéetel le tu’ux ku k’uchul máak tak jáal ja’’.
Úuchik u beeta’al k’a’aytajil tumen jala’ach Andrés Manuel López Obrador, le lunes máaniko’, Carlos Joaquíne’ tu ya’alaje’ yaan jayp’éel meyajo’ob táan u múul beeta’al yéetel Fondo Nacional del Fomento al Turismo (Fonatur), Instituto Nacional de Antropología e Historia (INAH), Secretaría de Medio Ambiente y Recursos Naturales (Semarnat) yéetel Comisión Nacional de Áreas Naturales Protegidas (Conanp).
 
 
Yóok’lal Parque Nacionale’, tu ya’alaj ts’o’ok u chan yantal u t’aanili’, ba’ale’ mokt’anta’ab ichil mola’ayo’ob yéetel u jala’achil Méxicoe’ ka ya’abak meyaj beetbil te’e baantaa’, ikil u yutsil tukulta’al bix kéen nojochkíinsa’ak kaaj. 
“K’a’anan meyaj le kun beetbil te’e baantao’, tu’ux ma’ táaka’an u beeta’al kúuchilo’obi’, chéen u tso’olol yéetel u k’a’abéetkunsa’al jáal ja’, beyxan u nu’ukil u k’a’amal aj xíinximbal máako’ob, ba’ale’ ma’ te’e jáal ja’o’, chéen te’e tu’ux ku cha’abal u yantal máako’”, tu ya’alaj jala’ach.
Tu ya’alaj xane’, yóok’lal ba’ax k’ajólta’an beey “la fractura de Holbox”, táan u yila’ale’ sajbe’entsil le baantaila’ ti’al u beeta’al wa ba’ax meyajil, le beetike’ táan u tukulta’al u nojochkíinsa’al ba’al te’e noojol baantailo’, ti’al xan u núup’ul yéetel Tren Maya.  
Tu súutukil u t’aan, u séekretarioil Desarrollo Territorial Urbano Sustentable, Carlos Ríos Castellanose’, tu ya’alaj meyajo’obe’ táaka’an xan ti’ le táan u beeta’al yóok’lal u kúuchil u jáayal péepen k’áak’, “nuup’ul yéetel meyaj tukulta’an u beeta’al ti’al u nojochkíinsa’al kaaj”. 
Xak'alutskíinsa'an tumen: Sasil Sánchez Chan"
14/10/2021,La Jornada Maya,Sasil Sánchez Chan,"Mérida, Yucatán",K’a’ayta’ab u jupa’al uláak’ ya’abach taak’in ti’al u yúuchul meyaj Yucatán,"Úuchik u yáalkab u ka’a k’iinil xíimbal meyaj táan u taal u beeta’al tumen u jala’achil Yucatán, Vila Dosal, tu lu’umil Europae’, íitalianail mola’aye’ tu k’a’aytaje’ yaan u jupik tak 220 miyoonesil dólares ti’al u beeta’al tu kaajil progreso, u asab nojochil áastiyeero kun yantal tu lu’umil América, ts’o’okole’ le je’elo’ nojoch ba’al ti’al u beeta’al u tojil xíimbal le k’áak’náabo’, yéetel tuláakal Yucatán.
 
 
Xak'alutskíinsa'an tumen: Sasil Sánchez Chan"
14/10/2021,Astrid Sánchez,Sasil Sánchez Chan,Ciudad de México,Mina’an si’ipil ti’al máaxo’ob much’ik paal ti’al u táakbesa’alo’ob ich ‘narco’: Reinserta,"Jejeláas ba’ax beetik u káajal u k’éechel u beel xi’ipalal yéetel x ch’úupalal ti’al u yokol ti’ múuch’ilo’ob loobilajil, je’el bix ma’ táan u páajtal u bino’ob xook, talamo’obich u baatsil wa ti’ u kaajalo’ob; a’almajt’aano’ob ku beeta’al u ti’ale’ ma’ mu’uk’a’an ti’al u ts’aatáanta’ali’, tu ya’alaj u múuch’kabil ichil xaak’al tu beetaj.
 
 
Xak'alutskíinsa'an tumen: Sasil Sánchez Chan"
15/10/2021,A. Sasil Sánchez CH.,Sasil Sánchez Chan,"Mérida, Yucatán",Uláak’ u ko’olelil kaaj,"Bejla’a 15 ti’ octubree’ táan u máan U K’iinil U Ko’olelil Kajtalilo’ob, jets’a’ab tu ja’abil 2007 tumen Naciones Unidas. Ma’ili’ káajak túun u láaj xo’okol le ts’íiba’, taak in yáax a’alike’, yaan u jela’anil kéen t’aanak máak yóok’lal kajtalilo’obi’ beyxan yóok’lal máasewal máak, tumen ma’ tsaaj wa juntakáalili’ ba’ax u k’áat u ya’alej, tumen yaan jejeláas ba’ax beetik u na’ata’al yaanal bix le t’aana’. Le ba’ax kin wa’alika’, leti’e’ kin tukultik kéen in wa’ale’, ti’ jump’éel kajtalile’ ku páajtal wa ma’ u yantal máasewal ko’oleli’; beyxan kúulpach, ku páajtal u yantal máasewal kaajo’ob ma’ tsaj wa ti’ mejen kaajo’ob yano’obi’.  
Yéetel el tuukul je’elo’, k’a’anan k a’alik bix kéen k pakt juntúul u ko’olelil kajtalil, ba’ale’ le je’ela’ ma’ ti’al k ts’áak u xuulilo’obi’, chéen ti’al u káajal k tsikbaltik jayp’éel ba’alo’ob ku táakpajal ti’al u chíikpajal máaxo’obi’: ko’olelo’ob, máasewalo’ob wa ma’i’, x meyajo’ob, k’ata’ano’ob tumen u jejeláasil ba’alo’ob beetik u ya’abtal u tuukulil ti’al k na’atik máaxo’obi’, ba’ale’ kex beyo’, láayli’ yaan tu’ux ku núup’ul bej u ch’a’amajo’ob ti’al u kuxtalo’ob te’e tu’ux yano’obo’, je’el bix tumen u kuxtalo’obe’ ts’a’aban u p’iis yéetel u tuukul xiib, beyxan tumen ma’ kéet yaniko’ob yéetelo’obi’, ts’o’okole’ kex beyo’, yaan ti’ob u páajtalil yéetel u muuk’il u beetiko’ob ba’al ti’ ba’ax ts’o’ok u jach kanik u beetiko’ob ti’ u kuxtalo’obi’.
Beey túuno’, wa ku káajal u náachtal k tuukul yóok’lal ba’ax k na’atik beey kajtalil, chan kaaj wa kajtalile’, míin yaan u séeb taal ti’ k tuukul ba’ax yaan u yil yéetel k’áax, kool, lu’um, meyaj yéetel je’el ba’axak ku yantal te’elo’, ba’ale’ beey in wóole’, ti’ xan ku káajal u sa’atal u yoochel ko’olel, máaxo’ob ti’ xan kaja’ano’obi’ yéetel máaxo’ob láayli’ ti’ ku meyajo’obi’.
Ku tukulta’ale’ tu meyajil k’áaxe’ chéen xiib ku yantali’, tumen ti’ leti’ob yaan u muuk’il yéetel u na’atil ti’al u beetiko’ob, chéen ba’axe’ tene’ in k’ajóol ko’olelo’ob u yojelo’ob paak’áal yéetel u yojelo’ob xan bix u meyajil kool, ts’o’okole’ ku na’atiko’ob tu beel bix u meyajta’al lu’um. U yojelo’ob bix u nu’ukil u beeta’al ba’ali’, yéetel ma’ kunel u beetiko’obi’, tumebn leti’ob ilik ka yanak ba’al u jaant u baatsil yéetel u kaajil. Meyaj ku beetiko’obe’, u p’ismajo’ob yéetel u jach kanmajo’ob.
Ichil áanalte’il ​​Atlas de la Mujer Rural en América Latina y el Caribe ti’alinta’an tumen FAOe’,  ku ya’alike’ u jejeláasil ko’olel yaan ti’ kajtalillo’obe’ kuxa’ano’ob ti’ k’áax, ka’anal k’áax, yéetel tu’ux yaan k’a’anan ba’al je’el bix ja’. Le je’ela’ u k’áat u ya’ale’ tuláakal u kaajil ko’olele’, ts’o’ok u kaxtik bix u mu’uk’ankúunsik u ch’i’ibal yéetel lu’um tu’ux ku kajtal.
Yaan uláak’ tu’uxo’ob ts’o’ok u béeykunsik u yantal ko’olel, tumen je’el bix u péek kaaje’, beey xan u péek u máakilo’obi’, le beetike’, ku yantal u kaxtik bix u kuxtal te’e tu’ux yano’ yéetel tuláakal ba’ax ku beetik. Le bix u beetik its’at, le bix u kaláantik ba’al, le bix u beetik u suut taak’in, bix u yúuchul meyaj, bix u yúuchul kaambal, ichil uláak’ ba’alo’obe’, ku yúuchul yéetel u yóolil taak pool beyxan líik’saj t’aan, kéen talaak ti’ ko’olel yaan te’e kajtalilo’obo’, tumen kex yéetel beyka’aj a’almajt’aan yaan ti’al u yutsilo’obe’, láayli’ ti’ p’aatalo’ob ich x ma’ keetil kuxtali’.
Le k’iina’, unaj u na’ata’al beey u k’iinil u chíimpolta’al meyaj, ba’ale’ beyxan beey u k’iinil ti’al u chíimpolta’al máaxo’ob le ko’olelo’oba’. U ko’olelilo’ob kajtalilo’obe’, uláak’ u jejeláasil óol ko’olel, uláak’ bix u wíinikil máak, yéetel uáak’ bix u ba’atelil ti’al u chíikpajal yéetel u chuuka’anil óol.
Xak'alutskíinsa'an tumen: Sasil Sánchez Chan"
15/10/2021,Miguel Améndola,Sasil Sánchez Chan,"Tulum, Quintana Roo",Ch’omak wa ch’amak,"Tu petenil Yucatáne’ yaan u jejeláasil u ch’omako’ob (Urocyon cinereoargenteus), juntúul ba’alche’, yaan u ch’i’ibal ichil Canidae baatsil, yéetel ti’ ku yantal lik’ul u noojolil Canadá, tak Venezuela. Le ba’alche’a’ suuk u máan chuuk tu juunal, ts’o’okole’ ku kanik kuxtal ti’ jejeláas k’áaxilo’ob yéetel k’íinalilo’ob. 
Suuka’an u jaantik u t’u’ulil Florida, yéetel uláak’ u jejeláasil t’u’ul, ch’o’ob, ch’íich’o’ob, máaso’ob, péepeno’ob, ichil uláak’o’ob. Ba’ale’ kéen yanak xane’ ku jaantik kimen ba’alche’ob yéetel xan u yich che’ yéetel neek’o’ob.  
Tumen ku máan chuuke’, k’a’anan ti’al u yutsil xíimbal kuxtal ich k’áax. Ts’o’okole’ tak walkila’, ma’ táaka’an ichil u le ba’alche’ob sajbe’entsil yanik u ch’éejeli’.
U nej ch’amake’, chowak yéetel piim. U ts’o’otsele’ samal boox tu paach, ts’o’okole’ tu tséelikilo’obe’ k’as chak yéetel tu yook, beyxan tu nake’e’, sak. Junt’o’ol boox tso’otsel ku chíikpajale’ ku káajal tu paachil u poole’ ts’o’okole’ ku k’uchul tak tu xuul u nej. U mejenile’ ku yantal tu jo’oloj ka’ap’éel winal yo’omchajak u x ch’upul ba’alche’il yéetel je’el u kuxtal tak waxakp’éel ja’abo’obe’.
 
 
Xak'alutskíinsa'an tumen: Sasil Sánchez Chan"
18/10/2021,Jairo Magaña,Sasil Sánchez Chan,Kaanpech,U Diócesil Kaanpeche’ tu éejentaj yanchaj waktúul j k’iino’ob ta’ak u poolo’ob,"Tu jo’oloj ka’ap’éel ja’ab k’áata’ak tumen j k’iin Papa Francisco ma’ u cha’abal ti’ mix juntúul j k’iin ka u beet ba’ax ma’ unaj yéetel paalale’, U Diócesil Kaanpeche’ tu jets’aj yaan wakp’éel tak poolo’ob beeta’an yóok’ol j k’iino’ob yaan te’e péetlu’umilo’, tumen tu beetajo’ob u yóol paalal yéetel ko’olel ku táakpajal te’e najil k’ujo’obo’, úuchik u k’a’abéetkunsiko’ob ba’ax ku meyajtiko’ob ti’al u beetiko’ob k’aas.
Beyxan tu ya’alaje’, ts’o’ok u je’ets’el u nu’ukil ba’ax k’a’abéet u beeta’al kéen úuchik ba’al beya’, le beetik Diócesile’ ku jets’ik wa yaan ba’ax unaj u táakbesa’al ti’ u tsoolju’unil xaak’al, yéetel Obispadoe’ leti’ jets’ik beyka’aj k’iin unaj u tse’elel ti’ ba’ax ku beetik te’e najil k’ujo’, ts’o’okole’ ku jets’iko’ob ba’ax ma’ unaj u beetiko’ob ti’al ma’ u k’askúuntiko’ob xaak’al ku beeta’al, ti’al beyo’ u beetiko’ob ba’ax jets’a’an tumen le najil k’ujo’ yéetel xan tumen jo’olpóopo’ob.   
 
 
Máax beetik u k’a’aytajil Diócesis, Gerardo Casillas González, tu ya’alaje’, óoxtúul j k’iino’ob yanchaj u jóok’sa’alo’ob ti’ najil k’uj tu ja’abil 2019, úuchik u je’ets’el tumen Vaticanoe’ ma’ u kaláanta’al máax kéen u beet ba’ax ma’ patali’, yóok’ol máaxo’ob ku bin te’e najilo’ob k’ij, tumen unaj u ts’a’abal u si’ipilo’ob, beyxan u tse’elelo’ob ti’ noj t’aan k’uba’an ti’ob te’e najil k’ujo’. 
Ka’atúul ti’ le j k’iin taka’ab u poole’, táan u p’iis óolta’alo’ob, ts’o’okole’ yaan u tse’elelo’ob ti’ u noj t’aanil k’uba’an ti’ob ichil najil k’uj wa tumen ka je’ets’ek leti’ob beet wa ba’ax k’aasili’, ba’ale’ wa ma’ táan je’ets’el u si’ipilo’obe’, ma’ xan a’alab ba’ax ku beeta’al yóok’lalo’obi’; beyxan ma’ ojéela’an uláak’ ba’ax úuch yéetel uláak’ juntúul j k’iin taka’ab u pool; ma’ xan táan u páajtal u ya’alal u k’aaba’ ti’ mix juntúuli’, mix xan tu’ux yano’obi’, ti’al ma’ u k’atkúunsa’al u beel xaak’al ku beeta’al.  
Beyxan, tu ya’alaje’ je’el ba’axak loobilaj wa k’aasil ka k’uchuk beetbil tumen j k’iino’ob, yóok’ol paalal wa ti’ máax ma’ chuka’an u muuk’ ti’al u tokikubáaj ti’ je’el ba’axak k’aasile’, yaan u yantal u ts’a’abal u si’ipil je’el bixake’, le beetike’, tu ya’alaje’, U Diócesii Kaanpeche’ yaan u yáantik jo’olpóopoo’ob ti’ je’el ba’axak ka k’a’abéetchajak ti’ ti’al u yila’al ma’ u yúuchil le loobilajo’oba’, ti’al ma’ u beeta’al k’aas ti’ mix máak.
Xak'alutskíinsa'an tumen: Sasil Sánchez Chan"
18/10/2021,Jairo Magaña,Sasil Sánchez Chan,Kaanpech,"U ch’a’akal che’ ich k’áax te’e ku’uma’, asab ya’ab u beeta’al ti’ lu meedial México: Albores González","Le viernes máaniko’, u jo’olpóopilo’ob u lu’umil México, u péetlu’umil Kaanpech yéetel méek’tankaajo’obe’, tu much’ajubáajo’ob ti’al u tsikbaltiko’ob yéetel u meyajo’ob ti’ menonita kaajo’ob yéetel uláak’ éejido’ob ti’ u kaajil Hopelchén ti’al u kaxtik ba’ax kéen u beeto’ob ti’al u ch’éejsa’al u seen ch’a’akal che’ ti’ le baantail je’ela’, tumen, kex ma’ je’ets’ beyka’aje’, María Luisa Albores González, meyajnáal ti’ Secretaría del Medio Ambiente y Recursos Naturales (Semarnat), tu ya’alaj tu péetlu’umil Kaanpeche’ leti’e’ tu’ux asab ka’anal yaan meedial chak’ che’ ku beeta’al tu lu’umil México.  
X meyaje’ tu ya’alaj ma’alob ka yanak tsikbal mantats’, beyxan ma’alob ka úuchuk múul meyaj ti’al u jeel tso’olol k’áax te’e kaajo’oba’ -yiknal menonitas-; menonitas xane’ tu ya’alo’obe’ je’el u yóotiko’ob múul meyaj ti’ kúuchilo’ob jeets’el u ti’al le 22 ti’ octubre ku taala’. 
 
 
Múuch’tambale’ beeta’ab ti’al u ts’a’abal k’ajóotbil yéetel ti’al u tso’olol meyaj kun beetibil ti’al u kaláanta’al k’áax, tumen ti’ jeets’el u kaajil menonitaso’obi’. 
Albores Gonzáleze’ tu ya’alaj ti’al u jala’achil u lu’umil Méxicoe’ “jach táaj k’a’anan u beeta’al u meyajil u jeel líiks’a’al k’áax yaan te’e lu’uma’, ikil u beeta’al u nu’ukbesajil Sembrando Vida, tumen yéetele’ yaan xan u kaxta’al ma’ u seen ch’a’akal che’obi’. Le beetik k’a’anan u yúuchul tsikbal yéetel menonitas, tumen Kaanpech yaan u ka’anal xookil ti’ lu’umo’ob tu’ux ku asab cha’akal che’i’”, tu ya’alaj.
Te’e súutuko’ táakpaj xan Agustín Ávila Romero, meyajnáal ti’ u kúuchil Semarnat, tu ya’alaje’ yéetel mokt’aan ku beeta’ale’, yaan u kaxta’al ka yanak múul meyaj ichil u yóox jaatsil jala’ach ti’al u kaxta’al uláak’ ba’al beetbil.
Ti’al u chíikbesa’al menonitase’ bin Franz Fehr Blatz, máax tu ya’alaje’, je’el u yóotik múul meyaj yéetel jo’olpóopo’ob ti’al u je’ets’el tu’ux ma’ táan u páajtal u ch’a’akal che’, beyxan ti’al u je’ets’el u ju’unil ti’al u meyajta’al le k’áaxo’.
Máax beetik u subsecretarioil Autosuficiencia Alimentaria ti’ u mola’ayil Secretaría de Agricultura y Desarrollo Rural, Víctor Suárez Carrera, tu ya’alaje’ jach táaj k’a’abéet u je’ets’el mokt’aan ti’al ma’ u yantal u k’a’abéetkunsa’al u tráansjenikoil soya yéetel ixi’im, mix xan glifosato ti’ paak’alo’ob, tumen beyo’ yaan u kaláanta’al u toj óolal kaajo’ob.
Xak'alutskíinsa'an tumen: Sasil Sánchez Chan"
18/10/2021,Jairo Magaña,Sasil Sánchez Chan,Kaanpech,Uláak’ ka’ap’éel p’isk’iinil yéetel k’aank’an boonil,"Yéetel u túumbe p’iisil U Mola’ayil Toj Óolal u lu’umil Méxicoe’, u péetlu’umil Kaanpeche’ p’aatal yéetel k’aank’an boonil ichil Semáforo Epidemiológico Nacional, tumen óoli’ ma’ jach talam yanik u sajbe’entsil u k’oja’antal ma’aki’, ts’o’okole’ táan u tukulta’al ti’al 3 ti’ noviembre kéen suunak ya’ax boonili’, beey a’alab tumen Manuel Moreno Martínez, u súubdirektoril Promoción y Prevención de la Salud.  Tak walkil te’e péetlu’umo’ ts’o’ok u yutstal 19 mil 135 u túul máak ti’ le k’oja’anila’.  
 
 
Xak'alutskíinsa'an tumen: Sasil Sánchez Chan"
19/10/2021,Joana Maldonado,Sasil Sánchez Chan,"Cancún, Quintana Roo",Kaaje’ ku tselik ba’ax ku yu’ubik ko’olel kéen yanak u tse’elel u yiim,"U yantal u tse’elel u yiim ko’olel ku tsa’ayal ts’unus tu yiime’, ma’ táan u na’ata’al mix xan táan u tsikbalta’al tumen kaaj je’el bix unaje’, kex tumen k’a’anan ti’al u wíinkilal. Ka’alikil táan u yúuchul u jejeláas ba’al ti’ ko’olel kéen tsa’ayak ti’ le k’oja’ana’, yaane’ ku lúubul u yóolo’ob, ba’ale’ yáax ba’al unaj u beeta’ale’, leti’ u chíimpoltikubáajo’ob yéetel u wíinkilalo’obi’, ts’o’okole’ u páajtal xan u tsikbaltik bix u yu’ubikubáaj, beey úuchik u ya’alik X táanatoologáaa Esmeralda Canul Uc.
“Je’el jaytéen ka yanak u luk’sa’al wa ba’ax tu wíinkilal máake’, je’el bix u yiim ti’ ko’olele’, ku yu’ubik máak yaan ba’ax sa’at ti’. Kéen beeta’ak mastectomíae’, ku luk’sa’al u yiim ko’olel, ba’ale’ kaaje’ ma’ táan u na’atik je’el bix unaje’, tumen ma’ táan u chíikpajal wa díiskapasiitadáa úuchik u p’áatal, tumen láayli’ ku páajtal u xíimbal wa u machik ba’al, le beetik ma’ táan u chíimpolta’al je’el bix unaje’”, tu ya’alaj Esmeralda Canul.
U k’éexel bix u wíinkilal ko’olele’, ku beetik u lúubul u yóol, ts’o’okole’ ku chíikbesik saajkil, p’eekil yéetel uláak’ ba’alo’ob, chéen ba’axe’ chéen ku múuch’ul ba’ax ku yu’ubik ko’olel kéen tsa’ayak ti’ le k’oja’ana’.
Le beetike’, Esmeralda Canul ku tsikbaltike’, u tse’elel u yiim ko’olele’, leti’e’ ba’ax ku yaj óolta’al kéen ts’o’okok u xíimbal ti’ chowak bej káaj úuchik u k’oja’anta’al, tumen tu paache’ ku tala uláak’ ba’alo’ob je’el bix u xu’upul taak’in, u jela’anpajal ba’al tu kuxtal, ichil u baatsil, ichil uláak’ ba’alo’ob. “Ya’ab ba’ax ku ch’éejel tu kuxtal”. 
“Kéen tsa’ayak le k’oja’ana’, ku yantal saajkil, ku lúubul u yóol ko’olel. K’a’anan u na’atik ko’olel yaan ba’ax ku tse’elel ti’, tumen kéen u beete’ yaan u na’atik bix kéen u líik’s tuka’atéen u wíinkilal, bix kéen u na’at yaanal bix u yilikubáaj, tumen beey kéen u chíimpolt uláak’ ba’ax táan u yúuchul yéetel, ts’o’okole’ k’a’anan u yilik ba’ax ts’o’ok u p’atik ka’alikil táan u xíimbal yéetel le k’oja’anilo’, leti’e’ ba’ax k’ajóolta’an beey pérdidas secundarias”, tu ya’alaj Canul Uc.
Tu ya’alaj xane’, k’a’anan u láak’inta’al ko’olel ka’alikil táan u máansik le talamilo’oba’, tumen lalaj máake’ yaanal bix u lúubul ti’ le ba’alo’oba’. Ts’o’okole’ yaanal xan bix u paktik ko’olel kéen luk’sa’ak u yiim tumen yaane’, ku p’áatal ma’ ki’ichpan u yu’ubikubáaj, ba’ale’ yaane’ ku yilik beey ma’ táan u páajtal u yantal u paalal, tumen ma’ táan u yutsutal u tséentik.
Wa ka úuchuk ba’al beya’, k’a’anan u kaxta’al áantaj yiknal u baatsil ko’olel, wa u láak’o’ob, beyxan ichil ba’ax ku oksaj óoltik máak.
 
 
Xak'alutskíinsa'an tumen: Sasil Sánchez Chan"
19/10/2021,Cecilia Abreu,Sasil Sánchez Chan,"Mérida, Yucatán","“9 ti’ octubre ka’aj kíimen yéetel síijen xan”, ka’a líik’ tu jo’oloj tsa’ayak ti’ u ts’unusil iim","Ts’unuse’ k’uch tu kuxtal Jazmín Guadalupe Amaro Estrella ka tu chukaj 52 ja’abil ti’, ts’o’okole’ tu jo’oloj 22 k’iino’ob u yojéelte’, káaj u ts’akikubáaj ka’alikil u láak’inta’al tumen u na’; kex beyka’aj talamil yanike’, ma’ lúub u yóoli’.
Leti’e’ ku tukultike’ “u jach ma’alobil ba’ax ku páajtal u beeta’al (ti’al u ch’aktik máak ts’unuse’) leti’ u yantal muuk’, yéetel u yóolil kuxtal”.  
Ti’al u k’iinil u k’aaba’, 9 ti’ octubre ti’ le ja’ab máaniko’, leti’e’ ka’aj a’alab ti’ ts’o’ok u tsa’ayal ti’... “kíimen, síijen”. Ti’al u k’iinil 31 ti’ octubree’, beeta’ab ti’ jump’éel masectomía, leti’e’ kéen tse’elek u yiim ko’olel. 
Ka’aj ts’o’ok le je’elo’, kíimioteraapiase’, káaj tu k’iinil 16 ti’ diciembre, ts’o’okole’, ti’al 12 ti’ mayo ka’aj beeta’ab u ts’ook, tumen káaj u ts’a’abal juup’ulil kun áantik u chúukpajal u ts’aakili’; walkila’, kex juntéen ichil wakp’éel winalo’ob ku bin ka ika’ak ti’ tuka’atéen, ts’o’okole’ yaan u xáantal kex jo’op’éel ja’abo’ob beyo’, ti’al u je’ets’el u yila’al ma’ u suut ts’unu’us tu wíinkilal.
Ka’alikil táan u máansik tuláakal le ba’alo’obo’, t’ana’an ti’al u beetik u éembajadorail Fundación Tócate, “ichil jump’éel kúuchil tu’ux ku ts’a’abal kíimioteraapiae’ ya’abach tsikbalo’ob ku yu’uba’ali’, yaan ko’olel tu juunal ku xíimbalo’obi’, mina’an mix máak láak’intiko’ob, ts’o’okole’ le je’elo’ k’a’anan tumen ts’aak u ti’al u yóol máax máansik le talamila’”. 
Leti’e’ ki’imak u yóol tumen yaan máax yiknal, tumen láak’inta’an tumen u yóoxtúulil u paalal, u yíicham, u na’, u yuum yéetel u kiiko’ob. 
Ku k’a’ajsike’, ka’aj káaj u júutulu tso’otsel u poole’, talam tu yilaj, ts’o’okole’ u ka’aj tu yilaj u yaal ba’ax ku yúuchul ti’e’, tu ya’alaj ti’ yaan xan u luk’sik u tso’otsel u pool, ba’ale’ leti’e’ tu ya’alaj ti’ ka u láak’int yéetel u muuk’il u yóol, tumen ma’ u k’áat ka u máans talamil táan u máansik leti’ kéen u néentubáaj.
Ku tsikbaltike’, séeba’an úuchik u píitjo’oltik le k’oja’ana’, tumen leti’ yéetel u láak’o’obe’, béeychaj u bo’otiko’ob ts’aak unaj yaan ti’, úuchik u tojoltik ichil 600 yéetel 700 mil pesos; ts’o’okole’ u yojel máaxo’ob mina’an ti’ob segurooe’ maas sajbe’entsil u kíimilo’ob tumen.
Úuchik u xak’altik u wíinkilal tu k’iinil k’a’abéete’, leti’ úuchik u yilik yaan ti’ ts’unu’us, ba’ale’ ma’ séeb bin yiknal ts’akyaji’ tumen sajak ti’ ba’ax kun a’albil ti’, ts’o’okole’ ma’ tu jáan tukultaj wa je’el u tsa’ayal ti’e’.  
Le beetike’, yóok’lal bix úuchik ti’e’, ku páayt’antik ko’olel ti’al u kanik u mach u wíinkilal ti’al u yilik wa tsaayal ti’, ba’ale’ beyxan ti’al u bin máak yiknal ts’akyaj wa ku yilik yaan ba’ax jela’an tu yiim ko’olel. 
 
 
Xak'alutskíinsa'an tumen: Sasil Sánchez Chan"
19/10/2021,Ap,Sasil Sánchez Chan,Israel,Spencer Tunicke’ ku táakal meyaj ti’al u jeel líik’sa’al Mar Muerto,"Kex 300 u túul xiib yéetel ko’olel tu yóotajo’ob táakpajal ti’ jump’éel meyaj beeta’ab tumen j ch’a’a oochel, síij tu lu’umil Estados Unidos, tu’ux yanchaj u pitik u nook’o’ob, ti’al u bonikubáajo’ob yéetel sak boonil; u nooyil meyaje’, leti’e’ u beetik u súutul u yich máak ti’al u na’ata’al u k’a’ananil u kaláanta’al k’áak’náab.
 
 
Xak'alutskíinsa'an tumen: Sasil Sánchez Chan"
20/10/2021,Rosario Ruiz Canduriz,Sasil Sánchez Chan,"Bacalar, Quintana Roo",Tu kaajil Bacalare’ ku kóojol 14 u téen u maanalil le beyka’aj kajnáalo’ob yaan te’elo’,"Úuchik u chíimpolta’al Bacalar beey pueblo mágicoe’, ts’o’ok u káajal u yantal jump’éel ba’al k’aaba’inta’an turistificación. Ja’ab man ja’ab te’e kaajo’, ku k’a’amal kex 180 mil aj xíinximbal máako’ob, ba’ale’ u xookil kajnáalo’obe’ chéen 12 mil 527 u túulal, beey úuchik u chíikpajal tu xookil INEGi beeta’ab tu ja’abil 2020. Beyxan, u xookil aj xíinximbal máake’ píitmáanja’an yóok’ol u 750 por siientoil ti’ le beyka’aj xok’aan 2005i’. U kúuchil u wu’ulabkúunsa’al máake’ ya’abchaj yóok’ol u 280 por siientoil, ts’o’okole’ u k’a’abéetkunsa’al nu’ukbesajo’ob je’el bix Airbnbe’, ka’anchaj 400%. Le beetike’, aj xaak’alo’obe’ táan u tsáako’ob ka yanak u je’ets’el a’almajt’aan ti’al u kaláanta’al aak’al ukp’éel u boonil.
Úuchik u beeta’al u tsikbalil “La nueva normalidad de Bacalar: ¿pérdida temporal de los siete colores o pérdida permanente por contaminación?, tsola’ab tumen Sergio Madrid, máax jo’olbesik Consejo Civil Mexicano para la Silvicultura, beeta’ab ka’alikil táan u cha’anil Festival de Arte Independiente de Bacalar (FAIBAC) 2021, a’ala’ab tumen Elías Fonseca Chicho, máax jo’olbesik meyajo’ob ichil u múuch’kabil Agua Clarae’, Bacalar bine’ táan u xíimbaltik bej u ch’a’amaj Cancún wa Tulum, tu’ux táaj ya’ab máak ku k’uchul xíimbali’, kex tumen yaan ya’abach talamilo’ob ku taasik tu paach.  
 
 
“Yóok’lal turistificacióne’ ku na’ata’al yaan talamilo’ob ku lúubul yóok’ol kaaj kéen jach ya’abak máak xíimbaltik. Ichil u k’ajla’ayil Bacalare’ mix juntéen jach ya’abach u kaajili’, mantats’ ema’an wa jeets’el jaytúul u kajnáalo’ob yani’; ba’ale’, wa ku ke’etel u kaajil yéetel jaytúul aj xíinximbalo’ob yaane’, ku yila’ale’ tu ja’abil 2015 ka’aj jach táaj ka’anchajij, ts’o’okole’ le je’elo’ ku ye’esike’ ti’ le ts’ook lajun ja’abo’oba’ jach táaj ts’o’ok u ya’abtal aj xíinximbalo’ob ku kóojolo’ob te’elo’”, tu ya’alaj Fonseca Chicho.
Ichil ba’ax úuch ti’al ka yanak turistificacióne’ tu ya’alaje’: leti’ úuchik u je’ets’el beey pueblo mágico tu ja’abil 2006, u je’ets’el u jala’achilil kaaj, u seen k’a’aytal kaaj ti’al u bin xíimbaltbil, lik’ul u ja’abil 2016, beyxan u seen yantal u ta’il k’áak’nab tu xamanil Quintana Rooe’ leti’ ka’aj káaj u seen k’uchul máak Bacalar.  
Ts’o’okole’ u yutsil ti’al kajnáalo’obe’ mix ya’abi’, tumen ti’ máaxo’ob ts’áak u taak’inil u yúuchul meyaj ku p’áatal tuláakal u yutsil, ka’alikil ma’ xan chuka’an ba’ax unaj u yantal ti’ kaaj ti’al u no’oja’an kuxtal, ts’o’okole’ ichil tuláakal u jáalikil u aak’alil Bacalare’ chéen óoxp’éel tu’ux cha’aba’an u yokol kaaj x ma’ bo’olili’, ichil uláak’ ba’alo’ob.
Xak'alutskíinsa'an tumen: Sasil Sánchez Chan"
20/10/2021,Juan Manuel Contreras,Sasil Sánchez Chan,"Mérida, Yucatán","La energía de los pueblos, cha’an ku ye’esik óoxp’éel tsikbal yóok’lal tojbe’en kuxtal","U cha’anil La energía de los pueblos ku chíikbesik óoxp’éel kaajo’ob yéetel múuch’kabilo’ob jets’ik u beetiko’ob u meyajil ti’al u yantal sáasil; beyxan ku ye’esik bix u beetiko’ob yéetel bix je’el u páajtal u tukulta’al uláak’ nu’ukbesajo’ob ti’al u yantal u muuk’il sáasil ti’ kaaj. Cha’ane’ yaan u máansa’al bejla’a miércoles, láas 7 áak’ab tu kúuchil Olimpo, ts’o’okole’ x ma’ bo’olil.
Ku táakpajal u múuch’kabil La Sandía Digital, tu’ux ku tsikbaltik ba’ax ucha’an tu méek’tankaajil Iztapalapa, Ciudad de México (CDMX); beyxan Cuetzalan, ti’ lu’um yaan tu xamanil Puebla; yéetel jayp’éel u maaya kaajilo’ob Guatemala, beey tu tsikbaltaj Mónica Montalvo Méndez, máax jo’olbes u meyajta’al cha’an.
Le éexp’éel tsikbal ku beeta’ale’, tu tsolaj, chéen u ye’esajil meyaj ku beeta’al kéen múul beeta’ak wa ba’ax. Le kaajo’oba’, maanal 30 ja’abo’ob káajak u ch’a’ako’ob u t’aanil múul meyaj, ts’o’okole’ k’uch u k’iinil u tsikbaltiko’ob u k’a’ananil u kaxtik bix u beetik u yantal u muuk’il meyaj sáasil u ti’alo’ob.  
 
 
“Yóok’lal ba’ax ucha’an Puebla yéetel Guatemalae’, yaan ba’al u yil yéetel ba’ax jets’a’ab tu kaajilo’ob kex ma’ k’áata’ab ti’obi’; leti’obe’ tu ya’alajo’obe’ ma’ táan u éejentiko’ob ba’ax ku ya’alal, le beetik tu kaxtajo’ob uláak’ bix u beetiko’ob ba’al, tu’ux ka béeyak u jóok’siko’ob ba’al u ti’alo’ob, yéetel ti’al u yutsil kaaj, ts’o’okole’ tu’ux ma’ táan u jach loobilta’al yóok’ol kaab”, tu ya’alaj. 
Yóok’lal CDMXe’, ku tsikbaltik, u meyajil ti’al u yantal u muuk’il sáasile’ yaan ba’al u yil yéetel u páajtalil u yantal ja’ tu méek’tankaajil Iztapalapa, tu’ux jach mina’an le k’a’anan ba’ala’. Ti’al túun u yantale’, k’a’abéetkunsa’ab paaneles ku meyaj yéetel u muuk’il k’iin, ti’al beyo’ u yantal u muuk’il u meyaj boomba t’oxik ja’.  
“U tsikbalil xiibo’ob yéetel ko’olelo’ob; kolnáalo’ob yéetel máasewalo’ob kaja’ano’ob tu bak’pachil le noj kaajo’; leti’obe’ beey u ye’esiko’ob u muuk’il u kaajalo’ob yéetel u páajtalil u yantal uláak’ bix je’el u meyajta’al tojbe’en kuxtal, ti’al u p’a’atal tséelik t’aan suuk u beeta’al, ikil u ya’alal chéen jump’éel bix je’el u páajtal u beeta’al ba’al yéetel le nukuch meyajo’obo’”, tu ya’alaj Montalvo Méndez.
Cha’ane’ beeta’ab yéetel u yáantajil u múuch’kabil Rosa Luxemburgo, máax ts’o’okili’ u máan u xak’alt jayp’éel kaajo’ob ti’al u yilik tu’ux yaan uláak’ meyajo’ob ku beeta’al ti’al u yantal u muuk’il sáasil ich Mesoamérica, tu’ux ila’abe’ maanal 800 u p’éel meyajo’ob yaan.
Xak'alutskíinsa'an tumen: Sasil Sánchez Chan"
20/10/2021,Europa Press,Sasil Sánchez Chan,"Madrid, España",Yéetel u yáantajil áartifisyal nu’ukule’ ila’ab u boonil Picasso ta’akan,"U aj xak’al xookilo’ob University College Londone’ tu jeel beetajo’ob u boonil juntúul chaknúul ko’olel p’okokbal; boone’ xáanchaj maanal jump’éel siiglóo ta’akan tu yáam u boonil La comida del ciego, meyajta’ab tumen j boon ka’alikil mu’uk’a’an u beetik ch’ooj meyajo’ob.
 
 
Xak'alutskíinsa'an tumen: Sasil Sánchez Chan"
21/10/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Táan u péektsilta’al u nu’up’ul bejo’ob ti’al u k’áatal máak ti’ péepen k’áak’ ichil u kaajilo’ob 'Mundo Maya',"Tu yáax k’iinil diciembree’ yaan u káajsa’al u yáax jaatsil meyaj ti’al u nu’up’ul péepen k’áak’ ku yáalkab tu noojol-lak’inil México yéetel u lu’umil Guatemala beyxan Honduras; kéen ts’o’okoke’ yaan u yila’al u táakbesa’al xan El Salvador yéetel Belice. Tuláakal le je’ela’ táaka’an ichil u meyajil Mundo Maya, beey úuchik u k’a’aytik máax beetik u séekretaryoil Turismo tu lu’umil México, Miguel Torruco, úuchik u ch’a’achibtik u k’a’ananil u núup’ul le ka’ap’éel noj lu’umo’oba’.
“Mantats’ u tsikbalta’al ba’al yóok’lal maaya kaajo’ob, ba’ale’ ma’ nup’a’ano’obi’, ba’ale’ walkila’ ts’o’ok u káajal u tsikbalta’al maaya bej ti’al u páajtal u nup’a’alo’ob, wa ma’ táan u beeta’ale’ ma’ xan táan u béeytal u mu’uk’anchajal u ka’a’amal aj xíinximbal máako’obi’, ba’ale’ walkila’ nika’aj k’ex le je’ela’”, tu ya’alaj j séekretaryo, máax tu ya’alaj ba’ax táan u beeta’ale’, óoli’ je’el bix úuchben sak bejo’ob yanchajij, ba’ale’ beora’ ka’an kun beetbil. Le bejo’oba’ yaan u meyajta’al tumen u mola’ayil Aeromar.
 
 
Ichil Mundo Mayae’ táaka’an México, Belice, Honduras, Guatemala yéetel El Salvador. Le je’ela’ jump’éel meyaj ti’al u nu’up’ul jejeláas noj lu’umo’ob, tu’ux xan ku múuch’ul miatsil, le beetike’ k’a’anan u túumbenkúunsa’al ba’ax yaan ti’al u xíimbalta’alo’ob, ti’al beyo’ u páajtal u k’uchul uláak’ máak te’e kaajo’obo’.
Noj lu’umo’ob táakbesa’an te’e noj meyaja’, unaj u kaláantiko’ob yéetel u ts’aatáantiko’ob le úuchben kaajo’ob yaan te’elo’, tumen ku beetik u yantal uláak’ ba’al ti’al k’ajóoltbil, tu tsikbaltaj Miguel Torruco.
Ichil ba’ax ku páajtal u cha’anta’al te’e Mundo Mayao’, j meyaje’ tu ya’alaj ti’ yaan u nojoch ch’ooj joolil Belice; Joya de Cerén, tu lu’umil El Salvador; Reserva de la Biósfera del Río Plátano, tu lu’umil Honduras; Tikal, tu lu’umil Guatemala wa Cañón del Sumidero tu lu’umil Chiapas, México.
Xak'alutskíinsa'an tumen: Sasil Sánchez Chan"
21/10/2021,La Jornada Maya,Sasil Sánchez Chan,U Petenil Yucatán,Táakpaj u yóop’éel péetlumilo’ob u petenil Yucatán ich Encuentro de Gobernadores yéetel u Embajadail Estados Unidos,"Joana Maldonado / Jairo Magaña / María Briceño 
U jala’achil u péetlu’umilo’ob Kaanpech, Quintana Roo yéetel Yucatáne’ táakpajo’ob ichil Encuentro de Gobernadores beeta’ab yéetel Embajada de Estados Unidos, jo’oljeak miércoles, tu péetlu’umil Villahermosa, Tabasco, tu’ux tsikbalta’ab ba’ax mu’uk’a’an yanik u ti’alo’ob, ba’ale’ beyxan jejeláas ba’al yaan u yil yéetel kéen yanak u bin máak kajtal táanxel tu’ux, u beeta’al u suut taak’in yéetel u kaláanta’al yóok’ol kaab, ti’al u je’ets’el ba’ax uláak’ ba’ax je’el u beeta’al ti’al u xíimbal tu beel u noojol-lak’inil México.
 
 
Te’e múuch’tambala’ táakpaj u séekretaryoil Relaciones Exteriores ti’ u lu’umil México, Marcelo Ebrard; u séekretaryail Economía, Tatiana Clouthier; u éembajadoril Estados Unidos ichil u lu’umil México, Kenneth Lee Salazar, je’el bix xan u jala’achil u péetlu’umil Chiapas, Oaxaca, Veracruz yéetel Tabasco.
 
Te’e múuch’tambalo’, u jala’achil le lu’umo’, Layda Sansores San Román, tu ya’alaj ma’alob ka yanak múul meyaj yéetel le uláak’ jala’acho’obo’, ti’al u táakmuk’ta’al u meyajil u beeta’al u suut taak’in ba’ale’ beyxan ti’al u yutsil kaaj, tumen wa ka béeyake’ ma’ táan u keetikubáaj yéetel u péetlu’umilo’ob le xamano’. 
Tu ya’alaje’ ku páajtal u yúuchul meyaj ti’al ma’ u yantal u bin kajtal táanxel tu’ux le kajnáalo’obo’, ikil u máan u kaxto’ob uláak’ páajtalil ti’al u yutsilo’ob, tumen tuláakal ba’ax k’a’abéete’, ti’ yaan Kaanpachi’. 
 
Jala’ach Carlos Joaquín Gonzáleze’, ma’ béeychaj u táakpajali’, ba’ale’ tu jeele’ bin Arturo Contreras Castillo, máax tu ya’alaj le péetlu’umo’ k’a’anan tumen ya’abach ba’al ku ts’áak ti’al u xíimbal tu beel u xaman-lak’inil México. Beyan tu tsikbaltaje’, le lu’umo’, suuka’anili’ u k’uchul u jeel máako’ob ti’ uláak’ lu’umo’ob, ikil u kaxtiko’ob uláak’ u yutsil kuxtal, ts’o’okole’ tajan ya’ab máak ku kóojol ti’al u náaysik u yóol, tumen taak’in ku yokol yóok’lal le je’ela’, ku chíikbesik u 39.6 por siientoil ichil tuláakal le ku yantal tu noj lu’umil México.  
 
Tu súutukil úuchik u t’aan u jala’achil Yucatán, Mauricio Vila Dosal, tu ya’alaj Estados Unidose’ leti’e’ yáax lu’um yéetel el nup’a’an meyaj ti’al u túuxta’al yéetel u k’a’amal koonol te’e péetlu’uma’, tumen ku chíikbesik u 76 por siientoil ti’ u meyajil koonol yaan. 
Leti’e’ tu ya’alaje’, kex yaan ya’abach ba’al ts’o’ok u beeta’al ti’al u k’ama’al aj xíinximbal máako’ob tu lu’umil Yucatán, je’el bix u kúuchil Amazon ta’aytak u ts’a’abal k’ajóoltbil, u kúuchil Centro de Distribución Walart, ichil uláak’ ba’alo’ob, yaan uláak’ ba’alo’ob láayli’ unaj u tsikbalta’al je’el bix ka bo’ota’ak tu beel meyaj ku beetik máak, yéetel u t’o’oxol gaas je’el bix unaje’. Ts’o’okole’ páayt’aanaj ti’al u k’áatik ka beeta’ak tu lu’umil Yuctán uláak’ múuch’tambal je’el bix le je’el kéen yanako’.
Xak'alutskíinsa'an tumen: Sasil Sánchez Chan"
21/10/2021,Juan Manuel Contreras,Sasil Sánchez Chan,Ciudad de México,Stefanie Schikora yéetel Michel Maugée ku chíikbesiko’ob jak’be’en kúuchilo’ob ti’ e’esajil,"U paakatil yéetel u tuukulil x its’ato’obe’ ku núup’ul ti’ u ye’esajil Seres Fantásticos a la Vista, tu’ux ku ye’esa’al its’at meyaj u beetmajo’obe’, yéetel ku páajtal u cha’anta’al tu kúuchil El Zapote, tu kaajil Jo’, tak tu k’iinil 20 ti’ noviembre. “Ichil u meyajil boon yéetel its’ate’ ku páajtal u patjo’olta’al ba’ax mina’an, le beetik jats’uts tumen ku páajtal a beetik yaanal ba’al”; tu ya’alaj x its’at.
 
 
Xak'alutskíinsa'an tumen: Sasil Sánchez Chan"
22/10/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",U paalal le kaajo’ob yanchaj u bino’ob ba’ale’ k’uch u k’iinil u ka’a suuto’ob,"K’uch u k’iinil mejen kaajo’obe’ yanchaj u túumbekunsikubáaj tumen ya’abach ti’ táankelemo’ob jóok’a’ano’ob ka’ach meyaj ti’ táanxel tu’uxo’obe’ yanchaj u suuto’ob úuchik u káajal pak’be’en k’oja’an, ts’o’okole’ tu jets’ajo’ob ma’ táan u ka’a bino’ob tak tu kaajilo’ob yaan te’e xamano’, ti’al u p’áatalo’ob te’elo’, beey úuchik u ya’alal tumen múuch’kabilo’ob ti’ u méek’tankaajil Bacalar. Jump’éel meyaj jach chíimpolta’abe’, leti’ u meyajta’al kaabo’, tumen ila’abe’ “leti’ob miismóo ku páajtal u jo’olbesik u meyajili’”, le beetik tu yóotajo’ob p’áatal.
“Pak’be’en k’oja’ane’ tu beetaj u k’éexel ya’abach ba’al ti’ u yotoch máak, ti’ ya’abach kaaj, tumen ya’ab máak suunaj tu kaajal, tu’ux ts’o’ok u yúuchtal luk’uk, ba’ale’ úuchik u ka’a suuto’obe’, je’el bix úuchik u yantal talamilo’obe’, beeyxan úuchik u yantal utsil ba’al. Tu káajbale’, jach jats’uts ba’ax úuchij, tumen páatchaj k ka’a kajtal yéetle k láak’o’ob, ba’ale’ chéen ka t ilaje’, ts’o’ok u máan chúumuk ja’ab, ts’o’okole’ máake’ ma’ suuk ti’ u múul yantal yéetel uláak’ máak tu yotochi’, le beetik ku káajal u chi’ichnaktal máak”, beey tu tsikbaltaj Lidia Esther Poot Lugo, ti’ u kaajil Miguel Hidalgo.
U múul kajtal máake’, tu chíikbesaj jejeláas ba’alo’ob jela’antak yanchaj ichil máaxo’ob p’áat tu kaajo’, yéetel máaxo’ob taalo’ob ti’ le noj kaajo’obo’, ichil le ba’alo’oba’, ti’ yaan bix u tséentikubáaj máak: “u ya’abile’, ti’ paalal ku chíikpajal, tumen ma’ juntakáalili’ ba’ax ku jaantiko’obi’, suuka’an ka’ach u jaantik ba’alo’ob je’el bix hamburguesas, pizzas…”
 
 
U seen múuch’ul máak te’e najo’obo’ tu chíikbesaj yaan ya’abach k’áax yéetel najo’ob chéen beey p’ata’ano’ob, le beetike’ yanchaj u kaxta’al uláak’ tu’ux u yantal máak, ti’al u káajal u yantal u kúuchil tuláakal baatsilo’ob te’elo’. Yóok’lal paalale’, “tu jo’oloj jump’éel ja’abe’ ts’o’ok u káajal u jaantiko’ob ba’ax k jaantik to’on ts’o’ok k nojoch máaktal, maas chan uts ba’ax ku jaantiko’ob”, beey tu tsikbaltaj Poot Lugo, máax xan tu ya’alaj Covide’ jach yaachaj tu yóolo’ob, tumen ya’abach máak sa’at u kuxtal tumen.  
Ka’aj t’aanaj José Dolores Xiu Balam, máax táaka’an ti’ u múuch’kabil Kabi Jabín, tu ya’alaj kabáanlo’obe’ ma’ ch’éen u meyajo’obi’, ts’o’okole’ tu táakbesajo’ob uláak’ táanxel kaajil máako’ob kóojo’ob te’elo’, tumen p’áat mina’an ti’ob meyaj ti’ le nojoch otelo’ob yaan tu xamanil le péetlu’umo’.  
“Taalo’ob, ba’ale’ kex óol talamchaj ti’ob u ch’a’ajoltiko’ob kuxtal ku yúuchul te’e mejen kaajo’obo’, béeychaj u kaniko’ob bix u yúuchul ba’alo’, yéetel tu ts’ooke’ ka’aj jeel t’a’ano’ob tumen u páatrono’ob ti’al u ya’alal ti’ob ts’o’ok u ka’a yantal meyaj te’elo’, jaytúul ti’ leti’obe’ ma’ tu yóotajo’ob ka’a bini’, utschaj tu yich u meyajil kaab, le beetik tu jets’ajo’ob ma’ táan u ka’a bino’ob náach tuka’atéen”, tu tsikbaltaj.
Tu ya’alaje’, u mayjtiko’ob kaabe’ ku ts’áak u páajtalil ti’ob u beetiko’ob ba’al je’el bix u tukultiko’ob u jach ma’alo’obil, ts’o’okole’ yaan tu’uxe’, u náajalo’obe’ ku taal u ts’áaj je’el bix le ku náajaltiko’ob te’e otelo’obo’, yéetel u yutsile’ ma’ táan u yantal u jóok’olo’ob ti’ u kaajalo’obi’. Le beetik, yéetel le je’elo’, ku ya’alik, ts’o’ok u beetik u ka’a múuch’ul baatsilo’ob yéetel láak’tsilo’ob, ti’al u meyajta’al jump’éel ba’al úuch káajak u beeta’al. 
Xak'alutskíinsa'an tumen: Sasil Sánchez Chan"
22/10/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Ch’i’itun,"“Jach táaj k’a’anan u k’ajóolta’al tumen kaaj, tumen je’el u kaxtik u yotocho’ob tu naj máak, tumen suuka’an u kajtalo’ob ti’ áaktuno’ob, ts’o’okole’ k oto’ocho’obe’, óoli’ beey u ti’alo’obe’. Éek’jolch’e’en, ts’o’oole’ mantats’ ti’ ku kaxtik u yocho’obi’: máaso’ob yéetel x na’ats’u’uno’ob, le beetike’ ku yáantiko’ob”, tu ya’alaj Roberto Rojo, máax jo’olbesik planetario Sayab tu noj kaajil Playa del Carmen.
Amblypygi u síintifikoil k’aaba’; u ch’i’ibale’ ti’ u taal ti’ jump’éel u jaatsil am, ti’ le lajka’ap’éel yaano’obo’, ichilo’obe’ yaan uláak’o’ob je’el bix síina’an, wa am. Juntúul ba’alche’ je’el bix le je’ela’, chíikbesa’ab tak ti’ cha’anil Harry Potter y el Cáliz de Fuego, tu’ux sajakúunsa’ab xoknáalo’ob yéetel. Kaja’ano’ob tu’ux chokoj u yóoxol, ti’ yano’ob América, ba’ale’ beyxan Asia yéetel África. Tu lu’umil Méxicoe’ ku yila’alo’ob tu petenil Yucatán. 
 
 
Kex 315 miyoonesil ja’ab yanak wey yóok’ol kaabe’; tu jaatsk’iinil carbonífero ka’aj yanchajo’ob, k’iin mina’an mix che’ob wa nikte’ob. K’ajóolta’an kex 155 u p’éel u jejeláasil. U jela’anil yéetel ame’ ti’ yaan tumen leit’e’ ma’ táan u beetik u k’áan. K’ajóolta’an xan beey am ku jaats’, tumen yaan ka’ap’éel u chowak áantenail. Je’el u p’isik tak 18 cmse’, yéetel waxakp’éel u yich yaan, ka’ap’éel chúumuk yéetel u jeelo’obe’ ichil tuláakal u yich. U yojel kuxtal kex mina’an sáasil tu’ux yaan, yéetel kéen yanak u mejenile’, ku na’aksik tu paach tak kéen u kan kuxtal tu juunal. 
Xak'alutskíinsa'an tumen: Sasil Sánchez Chan"
25/10/2021,Jairo Magaña,Sasil Sánchez Chan,Kaanpech,Chúumuk ti’ máaxo’ob kaja’ano’ob te’e noj kaajo’ ma’ táan u bo’otiko’ob u k’ujsa’al ti’ob uk’be’en ja’i',"Ichil ba’ax ojéela’an tumen Sistema Municipal de Agua Potable y Alcantarillado de Campeche (Smapac), ila’abe’, tu méek’tankaajil Kaanpeche’ u 48 por siientoil kaaje’ yaan u p’áax wa xanchaja’an ti’ bo’ol unaj u beetik, le beetike’ máax jo’olbesik le mola’ayo’, Juan Carlos Lavalle Pinzón, tu k’áataj ti’ kajnáalo’obe’ ka yanak u bo’otiko’ob ba’al je’el bix unaje’, ti’al beyo’ u páajtal u yutsil meyaj ba’al u ti’alo’ob. 
Kex tumen tu ya’alaje’ mina’an tu’ux táan u xo’ot’ol ja’ tu beele’, tu k’áataj ti’ máaxo’ob láayli’ u p’axmajo’ob wa ba’axe’, ka náats’ako’ob tsikbal yéetel u juriidikoil le mola’ayo’, ti’al u mokt’antiko’ob bix je’el u páajtal u beetiko’ob u bo’olo’ob, tumen walkila’ ku yéensa’al u 30 por siientoil wa tumen ku bo’ota’al tuláakal le ja’aba’, tak octubre ti’ u ja’abil 2022; 20 por siientoi wa ka bo’toa’aj tak noviembre yéetel 10 por siiento wa tak diciembre, ba’ale’ beyxan a’alabe’ yaan u yéensa’al xan u tojol ti’ rekaargóos.  
 
 
Beyxan tu ya’alaje’ yaan u yila’al wa ku páajtal u ja’atsa’al u bo’olil, ti’al u yantal tak ichil ka’ap’éel wa óoxp’éel kíinsenáa, wa le bix kun béeytale’, ti’al u ma’ u yantal u xo’ot’ol ja’ ti’ mix máak.  
Tu k’a’ajsaj xane’, Smapace’ jump’éel mola’ay ma’ jach taak’al yanik ti’ Ayuntamiento de Campeche, le beetike’ k’a’abéet u yáantajil kajnáalo’ob ti’al u páajtal u meyaj je’el bix unaje’: u yutskíinsik wa yaan tu’ux ku wéekel ja’, u ts’a’abal uláak’ tu’ux u ch’a’abal ja’ ti’ túumben najo’ob, je’el xan u kaláantik ma’ u k’astal u boombail tu’ux ki jóok’sa’al ja’ yéetel u no’oja’an k’ujsa’al ja’ tuláakal tu’ux ich kaaj.  
“K yaj óoltik ma’ táan u yantal riifáa te’e ja’aba’, k ojel jump’éel ba’al ku kóolik kajnáalo’ob, ba’ale’ k tukultik xane’, k’a’anan u yantal u yóol máak u beetik ba’ax unaj u beetik, ts’o’okole’ yéetel deskuentos ts’o’ok u ts’a’abale’ je’el xan u yantal u yóol u beetik ba’ax k’a’abéet”, tu ya’alaj.
Xak'alutskíinsa'an tumen: Sasil Sánchez Chan"
25/10/2021,María Briceño,Sasil Sánchez Chan,"Mérida, Yucatán","Nu’ukbesaj ti’al u kaláanta’al u toj óolal u tuukul wíinike’, ts’o’ok u káajal u beeta’al ti’ méekt’ankaajo’ob","Ichil le 13 mil 500 xoknáalo’ob yaan u ja’abil ichil 18 tak 25e’, u 7.8 por siientoile’ tu chíikbesaje’ yaan u sajbe’entsil u kíinsikubáaj, beey tu ya’alaj j siquiatra Arsenio Rosado, máax jo’obesik Instituto de Salud Mental tu lu’umil Yucatán.    
Ti’ jump’éel xaak’al beeta’ab yéetel táankelemo’ob, ma’ili’ káajak le pak’be’en k’oja’anil tu péetlu’umil Yucatán, ila’abe’ chan nonoj le beyka’aj máak sajbe’entsil yanik u kíinsikubáaj, ts’o’okole’ le je’elo’ tu chíikbesaje’ mantats’ u tukultiko’ob ba’al ku beetik u yantal ich sajbe’entsil u kuxtalo’ob, le beetike’ yanchaj u túuxtalo’ob ti’ aj ts’ak tuukulo’ob.  
 
 
“Jach tiich’il yanik ba’al” yéetel ba’ax yaan u yil yéetel u kíinsikubáaj máak, tumen u 90 por siientoil máaxo’ob tu chíikbesajo’ob le je’ela’ nup’a’an yéetel jump’éel wa ba’ax jela’an ichil u tuukulo’obi’, ts’o’okili’ u yáax óotik u kíinsikubáajo’ob wa ku loobilta’alob, tu ya’alaj j ts’akyaj Rosado úuchik u beetik u tse’ekil Salud mental: estereotipos y estigmatización, beeta’ab tumen Comisión de Derechos Humanos del Estado de Yucatán (Codhey) ikil táan u máan u winalil u toj óolal u tuukul wíinik.
Le beetik walkila’ ts’o’ok u káajal u beeta’al nu’ukesaj meyaj tu méek’tankaajilo’ob Tekax, Progreso, Jo’ yéetel Saki’, ti’al u séeb ila’al wa yaan máax sajbe’entsil yanik u kuxtal. Te’e nu’ukbesajo’ táaka’an juntúul sicólogo yéetel ka’atúul aj áantajo’ob, máaxo’ob ilik wa yaan máax yajil luba’an u yóol wa yajil chi’ichnak yanik.
Ichil ba’ax ts’o’ok u je’ets’el unaj u yantla ti’ máaxo’ob óol oka’an tu tuukul u kíinsikubáajo’obe’ ti’ yaan ka yanak ti’ Tarjeta Corta-Fuegos, jump’éel ju’un tu’ux ts’a’aban u k’aaba’ máax je’el u páajtal u t’a’anal kéen jach k’a’amak yéetel mantats’ yanaj jela’an tuukulo’ob.
Wa tumen ka k’uchuk u k’iinil u kíinsikubáaj wa máaxe’, ku ya’alik j ts’ak yaj, junmúuch’ máako’obe’ ku bin tak te’e kaaj tu’ux úuche’ ti’al u yáanta’al u láak’o’ob máax beetej, nu’ukbesaj ku taal tu paach, ts’o’okole’ k’a’anan tumen kéen yanak juntúul máax beetik ichil jump’éel baatsile’, ma’ xaan wa yaan uláak’ máax je’el u beetik xane’.
Xak'alutskíinsa'an tumen: Sasil Sánchez Chan"
25/10/2021,La Jornada Maya,Sasil Sánchez Chan,"Mérida, Yucatán",Ku k’áata’al ka kaláanta’ak u kuxtal máaxo’ob ku bino’ob yóok’ol bej,"Tu ja’atskabil k’iin jo’oljeake’, máaxo’ob na’tik t’íinchak balak’ ook, ka’alikil u ts’áamo’ob jump’éel sáalbabiidase’, tu much’ajubáajo’ob Monumento a la Patria ti’al u bino’ob tak Remate de Paseo de Montejo, tu kaajil Jo’, ti’al u táakmuk’tiko’ob líik’saj t’aan beeta’ab ti’ uláak’ maanal junk’áal u péetlu’umilo’ob México, ti’al ti’al u k’áata’al ka éejenta’ak Ley General de Movilidad y Seguridad Vial.
 
 
Xak'alutskíinsa'an tumen: Sasil Sánchez Chan"
25/10/2021,La Jornada,Sasil Sánchez Chan,Ciudad de México,Táanxel kajilo’obe’ tu ch’a’ajolto’ob xíimbalil líik’saj t’aan jóok’ Tapachula tak CDMX,"Elio Henríquez 
Le sábado máanika’, manal dos mil u túul máako’obe’ tu ch’a’ajo’ob bej ti’al u k’uchulo’ob tak Ciudad de México. U ya’abil le múuch’il máako’oba’, séentroamerikanoilo’ob, táan u beetiko’ob le xíimbalila’ ti’al u ye’esiko’ob ma’ ki’imak u yóolo’ob úuchik u xaankúunsa’al u núuka’al ti’ob ba’ax kun úuchul yéetel u ju’uno’ob ti’al u páajtal u jáalk’ab p’áatalo’ob te’e lu’uma’.
 
 
Xak'alutskíinsa'an tumen: Sasil Sánchez Chan"
26/10/2021,María Briceño,Sasil Sánchez Chan,"Mérida, Yucatán","Yéetel ba’ax kaxta’an ikil táan u beeta’al Tren Mayae’, yaan u beeta’al ka’ap’éel kúuchilo’ob e’esajil","Úuchben nu’ukulo’ob kaxta’an ka’alikil táan u beeta’al Tren Mayae’, yaan u ye’esalo’ob ti’ ka’ap’éel túumben kúuchulo’ob, jump’éele’ ti’ kun ts’áabil Chichén Itzá yéetel le uláak’o’ Tu Bejil le Pu’uko’, beey úuchik u ya’alik máax jo’olbesik u kúuchil Instituto Nacional de Antropología,  Diego Prieto Hernández, úuchik u beeta’al k’a’aytajil tsikbal ti’ Internet; te’e súutuko’ láak’inta’ab tumen máax beetik u séekretaryail Cultura, Alejandra Frausto Guerrero.
Prietoe’ tu tsolaje’, te’e ja’aba’ yaan u k’áatik taak’in ti’al u beeta’al le kúuchilo’oba’, yéetel yaan u káajsik u tsikbaltik yéetel Fonatur beyxan Secretaría de Cultura, ti’al beyo’, u káajsa’al u líik’sa’al le kúuchilo’obo’ ti’al u ja’abil 2022, tumen tukulta’an u je’ebel ti’ kaaj ti’al 2023.
 
 
“Ka’ap’éel túumben kúuchil e’esajil kun beetbil, jump’éele’ ti’ kun yantal Chichén Itzá, tu’ux ma’ yanak mix jump’éel tak walkila’, ts’o’okole’ tumen k’a’anan kúuchile’ unaj u yantal kúuchil e’esajil, tumen beey a’alanil tumen u jala’achil u lu’umil México. Uláak’ jump’éel kúuchile’, ti’ kun yantal Tu Bejil le Pu’uko’”.
Te’e súutuko’, tu jets’aj xan ma’ táan u tukulta’al u beeta’al uláak’ jump’éel kúuchil Uxmal, kex tumen leti’e’ jach k’a’anan úuchben kaaj yaan te’e baantao’, tumen tukulta’an u beeta’al Kabah, ti’al beyo’ u kaxta’al ka yanak jump’éel bej tu’ux ka béeyak u xíimbalta’al u wukp’éel úuchben kaajilo’ob táakano’ob ichil U Bejil Pu’uk. 
“Ma’ xaan wa ti’ kun ts’áabil ya’abach ti’ le nu’ukulo’ob ts’o’ok u kaxta’alo’obo’, tumen je’el xan u ts’a’abalo’ob Museo Maya yaan tu kaajil Cancún, yanili’ u kaxta’al u ya’abkúunsa’al xan ba’ax yaan Museo Palacio Cantón yéetel Gran Museo Mundo Maya, tumen kex ma’ u ti’al INAHe’ yaan tu’ux u ts’a’abalo’ob tu beel”.
Beyxan tu ya’alaje’, je’el xan u biinsa’al jayp’éel ti’ le nu’ukulo’oba’ ti’ kúuchilo’ob e’esajil yaan ti’ mejen kaajo’ob, tumen yaan kaajo’ob tu’ux ts’o’ok u k’áatalo’obi’.
“U tuukulile’, leti’ u béeytal u yantal uláak’ ba’alo’ob ma’ tsaj wa Ciudad de México u taali’, mix xan ka ts’a’abak ti’ noj kaajo’obi’, tumen táan u kaxta’al u p’a’atal ba’al naats’ ti’ le tu’ux yanchajo’obo’”. Nu’ukulo’ob kaxta’ane’, ts’o’ok u yantal u meyajta’alob tumen ku cho’obolo’ob, ku ts’o’ololo’ob, ku ja’atsalo’ob, beyxan kéen ojéelta’ak u k’a’ananil ichil k’ajla’ayile’, yéetel wa ma’ táan u ch’a’abal ti’al u ye’esa’al wa tu’uxe’, ku ka’a mu’ukulo’ob, tu ya’alaj Prieto.
 
Prieto tu ya’alaj tak walkila’, kaxta’an 17 mil 79 ba’alo’ob, ts’o’okole’ ti’ le je’elo’obo’ 15 mil 585 u p’éelale’ nu’ukulo’ob je’el bix p’úulo’ob, ka’ob, ichil uláak’ ba’alo’ob.  
Jayp’éel ti’ u asab k’a’ananilo’obe’ leti’e’ kaxta’ano’ob Boca del Cerro, tumen yanchaj ba’al u yil yéetel bix u yúuchul koonol ka’achij; beeyxan tu bejil Tramo 2e’ kaxta’ab u kúuchil Cruz de Rovira líik’sa’ab tu jatsk’iinil Clásico, ts’o’okole’ k’a’anan yóok’lal ba’ax beeta’an te’elo’; uláak’e’ leti’e’ yaan te’e xamano’, tu’ux kaxta’ab u yúuchben bejil Virreinal yéetel le ku núup’ul ka’ach Kaanpech yéetel u noj kaajil Jo’. 
INAHe’ ma’ táan u jeel beetik u beel Tren Maya, tumen ts’o’ok u éejenta’al bix jets’a’anil u jaatsil 1, 2, 3, 4 yéetel 5 ti’ u beelil Tren Maya. Tak walkila’, te’e jaats bejilo’oba’ ts’o’ok u beeta’al u 78.21 por siientoil, le je’ela’ ku chíikbesik 760 km bej éejenta’an ma’alob xak’alta’an yéetel ma’alob páana’an.
Xak'alutskíinsa'an tumen: Sasil Sánchez Chan"
26/10/2021,La Jornada Maya,Sasil Sánchez Chan,Kaanpech,Cho’o baak ku beeta’al pomuche’ chíimpolal u ka’aj,"Ts’o’ok maanal sieen ja’abo’ob káajak u beeta’al le k’a’anan meyaja’ ti’ kaaj méek’tanta’an tumen Hecelchakán, tumen beey suukchaj u k’a’amal pixano’ob, le beetik kajnáalo’obe’ ku líik’siko’ob tuláakal ba’ax k’a’abéet ti’al u p’o’okob u reestosil u aanimaso’obi’. K’a’anan u beeta’al le je’ela’ tumen beey u chíimpolta’al máaxo’ob ts’o’ok u sa’atal u kuxta’alo’ob. 
 
 
Xak'alutskíinsa'an tumen: Sasil Sánchez Chan"
26/10/2021,Europa Press,Sasil Sánchez Chan,"Madrid, España",Ts’o’ok 75 ja’abo’ob yanak u yáax oochelil Yóok’ol Kaab j ch’a’ab espaasyo,"Walkil 75 ja’abo’ob paachile’, aj xaak’alo’ob síijo’ob EUe’, tu k’a’abéetkunsajo’ob misil V2 ti’al u ch’a’abal u yáax oochel le lu’uma’ ka’alikil ti’ yaan espaasyo.
Úuchik u p’i’ilil nojoch iche’, béeychaj u yila’al k’a’anan k’eexilo’ob ts’o’ok u yantal, je’el bix le táant u k’a’aytal tumen Organización Mundial de Meteorología, tumen u seen múuch’ul gaases yóok’lal efeekto íinbernaderoe’ ts’o’ok u piimtal ti’ le ts’ook lajun ja’abo’oba’.
 
 
Xak'alutskíinsa'an tumen: Sasil Sánchez Chan"
27/10/2021,Rosario Ruiz Canduriz,Sasil Sánchez Chan,Playa del Carmen,"Túuxta’ab tu kaajil Tulume’, 450 u túul aj meyajo’ob ti’al u mu’uk’ankúunsa’al kanan ku beeta’al te’elo’","Máax beetik u séekretaryoil Defensa Nacional, Luis Cresencio Sandoval, tu ts’áaj k’ajóoltbil ka’alikil táan u beeta’al ja’atskab tse’ek, le martes máanika’, ts’o’ok u túuxta’al Tulum 450 u túul u aj meyajilo’ob Marina, Guardia Nacional yéetel Ejército ti’ u lu’umil México, ti’al u mu’uk’ankúunsa’al kanan ku beeta’al te’elo’.
“Walkila’ ts’o’ok u k’uchul Tulum le 450 u túul máak túuxta’abo’, ka’awjeak tu beeta’abb tuláakal ba’ax k’a’abéet ti’al u páajtal u yantal Ejército, Guardia Nacional yéetel Marina te’elo’, tu yóoxp’éelil jaats meyaj táan u meyajo’ob te’elo’”, tu ya’alaj Cresencio Sandoval.
 
 
Beyxan, tu táanilunsaje’, le p’isk’iinil ku taala’ leti’ kéen ts’o’okok u patjo’olta’al meyaj ku tukulta’al u beeta’al ti’al u kaláanta’al kaaj te’e baantao’; ichile’ ti’ yaan ka ya’abkunsa’ak máaxo’ob ku kanan te’elo’, tumen yaan u k’a’abéetkunsiko’ob u kúuchil Guardia Nacional yéetel Ejército, ti’al u páajtal u yantal máaxo’ob kun k’uchuli’.
“Jayp’éel winalo’ob paachile’ tu kaajil Tulume’ je’ets’ u meyaj jun jaats máako’ob ti’al u ts’aatáanta’al jump’éelili’ ba’al k’a’anan u yila’al te’elo’, je’el bix úuchik u bin u yúuchul ba’ale’, beyxan úuchik u bin u tukulta’al ba’ax unaj u beetchajal, tumen chíikpaj déelinkuéensyai’, le beetik tukulta’al u beeta’al uláak’ nu’ukbesaj, tu’ux táakbesa’ab 250 u túul aj kanan máako’ob, ba’ale’ yaan u ya’abkunsa’al tak kéen k’uchuk 400-450”, tu ya’alaj séekretaryo. 
Tu ka’a jets’aj, je’el bix úuchik u ya’alik jala’ach Andrés Manuel López Obradore’, yaan u yila’al ka ts’aatáanta’ak tu beel ba’ax táan u yúuchul Tulum, “ba’ale’, beyxan tuláakal le baanta’ je’elo’, tu’ux yaan Riviera Maya, Cancún, yaan u yila’al ka yanak le jaytúul aj kanan máak k’a’abéet ti’al u yéemel le beyka’aj loobilaj yaan”.
U múuch’il Grupo de Coordinación Quintana Roo tu ts’áaj k’ajóoltbile’ táan xan u ya’abkunsa’al kanan ku beeta’al ti’al u yutsil kaaj yaan chúumuk yéetel tu baantail otelo’ob tu kaajil Tulum.
Xak'alutskíinsa'an tumen: Sasil Sánchez Chan"
27/10/2021,La Jornada Maya,Sasil Sánchez Chan,"Mérida, Yucatán",Ti’ lalaj méek’tankaaj yaan Yucatáne’ yaan u beeta’al nu’ukbesaj ti’al u yutsil meyajta’al u yalabil ba’al,"Ti’ le péetlu’umila’ yaan u beeta’al jump’éel nu’ukbesaj ti’al u yutsil meyajta’al u yalabil ba’al, le je’ela’ tukulta’an u beeta’al ti’ tuláakal méek’tankaajo’ob kéen ila’ak máakalmáak talamilo’ob yaan ti’ lalaj jump’éeli’, beey tu ts’áaj k’ajóoltbil u jala’achil Yucatán, Mauricio Vila Dosal.   
Ti’ u jo’olpóopil le 106 u p’éel méek’tankaajilo’ob Yucatáne’, j k’u’ub jump’éel USB yéetel u ju’unil le nu’ukbesajo’; ti’ le je’elo’ ku páajtal u xo’okol u jejeláasil talamilo’ob yaan yéetel ba’ax k’a’abéet ti’ lalaj kaaj.
Tu súutkil úuchik u k’u’ubul le nu’ukulo’obo’, jo’olpóopo’obe’ tu mokts’íibtajo’ob u ju’unil tu’ux ku jets’ik yaan u meyajo’ob ti’al u yutsil meyajta’al u yalabil ba’al tu kaajalo’ob.
 
 
Le noj meyaja’ táan u múul beeta’al ichil Universidades Marista beyxan Tecnológica Metropolitana de Mérida yéetel u yáantajil Banco Interamericano de Desarrollo (BID). 
Jala’ache’ tu k’áataj tu jo’opóopo’obe’ ka yanak u tsikbalto’ob le meyaja’ yéetel u yéet meyajo’ob ti’al u séebkunsa’al u beeta’al te’e kaajo’obo’. Beyxan, yóok’lal ba’ax táan u yúuchul ikil táan u chokotal yóok’ol kaabe’, tu ya’alaje’ “wa ma’ táan k ts’áak k óol te’e kaajo’obo’, yaan k ilik u talamchajal yéetel u p’áatal mantats’ u yúuchul ba’al te’e tu’ux ts’o’ok k chan béeykunsik wa ba’ax”, tu ya’alaj Vila Dosal.  
Yéetel tu ya’alaj, ichil uláak’ múul meyajo’ob ts’o’ok u beeta’al yéetel Secretaría de Desarrollo Sustentable, leti’ úuchik u luk’sa’al le 25 u p’éel xóot’k’áax tu’ux suukchaj u pu’ulul u ta’il míis chéen beyo’. 
U seen pu’ulul ba’al chéen beyo’, ku loobiltik u toj óolal kajnáalo’ob, ts’o’okole’ yaan k’oja’anilo’ob ku taasik tu paach, je’el bix ti’ u yoot’el yéetel tu nak’ máak, ichil uláak’ ba’alo’ob. 
Beyxan, jala’ache’ tu páayt’antaj jo’olpóopo’ob ti’al u kaláantiko’ob ma’ u k’askúunta’al ts’ono’oto’ob, “tumen mixmáak ku k’uchul u xíimbalt ts’ono’ot wa éek’kunsa’an”. Tak walkila’ ts’o’ok u béeytal u jóok’sa’al u jejeláasil ba’al pula’an ti’ 54 u p’éel ts’ono’oto’ob. 
Xak'alutskíinsa'an tumen: Sasil Sánchez Chan"
27/10/2021,La Jornada Maya,Sasil Sánchez Chan,Jo',Animaso’obe’ k’uch u ki’iki’ péeks u yooko’ob,"Le lunes máanika’, u noj kaajil Jo’e’ tu k’amaj aanimaso’ob, kex yéetel tuláakal ba’ax unaj u beeta’al ti’al u kaláanta’al kaaj, beeta’ab báakeria suuk ka’ach u yantal ti’al u k’a’ajsa’al máaxo’ob mina’anob weye’; ka’alikil u ki’iki’ úuchul óok’ot yéetel u yantal ki’imak óolal ichil u cha’anil Festival de las Ánimas.
Xak'alutskíinsa'an tumen: Sasil Sánchez Chan"
27/10/2021,La Jornada Maya,Sasil Sánchez Chan,"Mérida, Yucatán","'Soy cenote', cha’an tu beetaj Camila Jabere’ tu náajaltaj yáax kúuchil keetil","Apnesita síij tu péetlu’umil Kaanpech ba’ale’ kaja’an Quintana Roo, CamilaJabere’, máan táanil ti’ ichil u keetil #CreateCOP26, úuchik u beetik kóom cha’an tu’ux tu ye’esaj u ki’ichkelemil yéetel u jejeláasil kuxtal yaan ichil u ts’ono’otilo’ob tu péetlu’umil Yucatán. Keetile’ beeta’ab tumen u mola’ayil Art Partner yéetel u yáantajil Unesco.
Xak'alutskíinsa'an tumen: Sasil Sánchez Chan"
28/10/2021,Cecilia Abreu,Sasil Sánchez Chan,"Mérida, Yucatán",K’ata’ab u beel Tren Maya tu méek’tankaajil Halachó tumen ma’ patal u bo’ota’al k’áax ti’ yuumilo’obi’,"Jo’oljeak 27 ti’ octubree’, jump’éel k’iin aantes u k’uchul jala’ach Andrés Manuel López Obrador tu péetlu’umil Yucatáne’, yanchaj kex 40 u túul u éejidataarioilo’ob Halachó tu k’ato’ob u beel Tren Maya, ti’al u ye’esiko’ob ma’ ki’imak u yóolo’ob yéetel ba’ax táan u beeta’al tumen ma’ táan u k’áata’al ti’ob tu beel ba’ax u k’áat u beet yéetel u k’áaxo’ob, je’el bix xan tumen ma’ sáasil yanik ba’ax beeta’an yéetel úuchben nu’ukulo’ob ts’o’ok u kaxta’al te’elo’; leti’obe’ ku ya’aliko’obe’ unaj u ti’alo’ob tumen ichil u k’áaxo’ob kaxta’abij. 
""Wey ts’o’ok u ba’atelil réeboliusion, yéetel wa k’a’abéete’, way xan kun ka’a káajale’”, tu ya’alaj j kanan k’áax yéetel u éejidatarioil Halachó, Ignacio Pat Tzuc.
 
 
Tu ya’alaje’ ti’al u páajtal u ts’áak u k’áaxo’obe’ unaj ka’ach u yantal múuch’tambal tu táan notaaryo ti’al u táakmuk’ta’al yéetel u jaajkúunsa’al ka yanak kex 950 ti’ mil 825 u túul éejidatarios u mokt’ant je’el u k’ubik u k’áaxe’, ba’ale’ mix juntéen úuchij, ts’o’okole’ tu ya’alaj múuch’tambalo’ob táan bin u beeta’al ikil táan u meyajta’al Tren Mayai’, chéen tuus ku beeta’al tumen u jo’olpóopil le kaajo’, Barrientos Asociados yéetel Fondo Nacional de Fomento al Turismo (Fonatur).
Le beetike’, k’áata’ab ti’ aj meyajo’obe’ ka yanak u je’elsik ba’ax ku beetiko’ob ka’alikil u yila’al ba’ax kun úuchul tumen leti’obe’ ma’ u k’ub u k’áaxo’obi’, yéetel ti’ kun p’áatalo’ob je’el beyka’aj k’iin ka’a k’a’abéetchajake’.
Procuraduría Agrariae’ ku éejentik le tuusila’, ku ya’alik Fernando May, uláak’ juntúul u éejidatarioil Halachó; tumen wa ma’e’ je’el u chíimpoltiko’ob jaajil t’aan unaj u yu’uba’al: áasamblea.
Fernando Maye’ tu ya’alaj kex jejeláas ba’ax ku k’áata’ale’, u jach nojba’alil ku kaxtiko’obe’ leti’ ka tse’elek meyaj ti’ jo’olpóop F.Y.H., tumen ku ya’aliko’obe’ ma’ táan u chíimpolta’al u páajtalilo’obi’. Ts’o’okole’ ts’o’ok jump’éel ja’ab káajak talamil.   
Beyxan ""máax a’al ti’ob je’el u páajtal u biinsiko’ob táanxel tu’ux le úuchben nu’ukul kaxta’ano’obe’, chéen j komis wale’, ba’ale’ ma’ ti’ leti’ yaan u ts’ook t’aanili’, ti’ áasamblea unaj yaan: to’on. Ts’o’okole’ to’one’ ma’ k a’al wa je’el u béeyta’al u biinsa’al yaanal tu’uxi’”.  
Yóok’lale’ táan u k’áatiko’ob ka chíimpolta’ak Ley de Usos y Costumbres tumen u ba’alumbáaj kaaj. “Tumen to’on u kaajili’, to’on mayaon, to’on u yúumil k’áax tumen ti’ to’on k’u’ubij”, tu ya’alaj.
Xak'alutskíinsa'an tumen: Sasil Sánchez Chan"
28/10/2021,Jairo Magaña,Sasil Sánchez Chan,Kaanpech,Layda Sansorese’ tu chíikbesaj taak’in xu’uxupa’ab ti’ k’a’aytajil yéetel ti’ u ayik’alil kuxtal jala’ach,"Yanchaj u k’e’exel u súutukil u beeta’al Martes del jaguar, walkila’ lalaj áak’ab kéen beeta’ak. Ba’ale’ x jala’ach Layda Sansores San Román, tu chíikbesaj junjaats ayik’al tu’uk’il Palacio de Gobierno Estatal, tu kan t’o’olil le kúuchilo’, tu’ux ojéela’an ku meyaj ka’ach le jala’acho’, te’elo’ yaan tu’ux u wenel máak, k’óoben yéetel tu’ux u je’elel máak, óoli’ beey jump’éel naje’. 
Ka’alikil táan u tuch’ubta’al jejeláas ba’al tumen ma’ patal úuchik u k’a’abéetkunsa’al u taak’inil kaaje’, e’esa’ab xan jaats meyaj beeta’ab tumen Alejandro Moreno Cárdenas, máax tu táanilkuunsaj meyaj ti’al Ciudad de Méxicoi’, ma’ ti’ u péetlu’umil Kaanpechi’, le beetik x jala’ache’ tu ya’alaj le tu’uk’il je’elo’ yaanal bix kéen k’a’abéetkúunsa’ak walkila’ yéetel ts’o’ok xan u k’iinil tuusil meyaj.  
 
 
Tu tsikbaltaje’, oochelo’obe’ ma’ táan u jach e’esiko’ob tu beel le ba’ax ku takpoltalo’, ma’ táan u yokol tu pool u yantal ka’ach “u yotoch” jala’ach jach chéen u ti’ale’, tumen u meyaj leti’e’, leti’ u táanilkunsik ba’ax k’a’abéet ti’ kaaj.  
U toopile’, tu ya’alaj, tumen le kúuchilo’ unaj ti’al u beeta’al u meyajil jala’ach, ma’ ti’al chéen juntúul máaki’, mix xan ti’al u ayik’al kuxtali’; juntúul kaanpechile’ mix táan u páajtal u yantal ba’al beey u ti’alo’ tumen yáaxe’ jach táaj jump’íit u náajali’, p’el u yantal ti’ ti’al u tséentik u baatsil, ts’o’okole’ tu ch’a’achibtaj ba’ax a’ala’an tumen Instituto Nacional de Estadística y Geografía (Inegi), tu’ux ku jet’sike’ maanal u chúumukil kaanpechilo’obe’ kuxa’ano’ob ich óotsilil.
Beyxan tu yaj óoltaj ma’ patal úuchik u k’a’abéetkunsa’al péeriodismoi’, tumen tu yilaj u tsool k’aaba’ kex 63 u túul aj ts’íib péektsilo’obe’ ku k’amiko’ob ichil 100 yéetel 150 mil pesos lalaj winale’ yóok’lal jejeláas meyajo’obi’, ichilo’obe’ u k’a’ayta’al ba’ali’.
Sansores San Románe’ ma’ tu yóotaj u ya’al mix jump’éel k’aabai’, tu ya’alaje’ jujump’íitil kéen káajak u yojéelta’al máaxo’obi’. Ts’o’okole’ tu k’a’aytaje’, 82 mil pesos  u náajal leti’ beey jala’acheil, le beetik ku yaj óoltik ka yanak aj ts’íib péektsilo’ob náajaltik ya’abach taak’in tumen mix chuka’an ba’ax ku k’a’aytiko’obi’”, tu ya’alaj.
Xak'alutskíinsa'an tumen: Sasil Sánchez Chan"
28/10/2021,La Jornada Maya,Sasil Sánchez Chan,Ciudad de México,Táanxel kaajilo’obe’ tu ch’a’aj bej u bino’ob Villa Comaltitlán,"Máako’obe’ táan u kaxtik u k’uchulo’ob tak Ciudad de México, tu jo’oloj je’eleko’ob jump’éel k’iin tu méek’tankaajil Huixtla, beey tu ts’áaj k’ajóoltbil Luis García Villagrán, máax jo’olbesik Centro de Dignificación Humana. Leti’e’ tu ya’alaje’ jóok’ u biinbalo’ob tak te’e kaajo’, ti’al u wenelo’obi’, úuchik u xíimbaltiko’ob 18 kilómetros kex yéetel 38 graados u yooxolil. “Walkila’ ts’o’ok u p’a’atal tu beel doomo, u kúuchil áauditoryo yéetel baaños ti’al u k’a’abéetkunsa’alo’ob”.
 
 
Xak'alutskíinsa'an tumen: Sasil Sánchez Chan"
28/10/2021,La Jornada,Sasil Sánchez Chan,Ciudad de México,Láayli’ táan u ba’atelta’al u ja’il La Laguna; Gabriel García kun meyaj te’elo’: Jala’ach,"Kex tumen u jala’achil u lu’umil México ts’o’ok u náats’al tsikbal yéetel máaxo’ob ma’ táan u éejentiko’ob ka meyajta’ak u nu’ukulil u ch’a’abal ja’ tukulta’an u beeta’al tu k’áax yaan Coahuilae’, ts’o’ok u ts’a’abal ka’ap’éel áamparo; AMLOe’ tu ts’áaj Gabriel García ti’al u jo’olintik u nu’ukbesaj Agua Saludable te’elo’.
 
 
Xak'alutskíinsa'an tumen: Sasil Sánchez Chan"
29/10/2021,Astrid Sánchez,Sasil Sánchez Chan,"Mérida, Yucatán","Noj kaaj ku péech’ óoltik kajnáalo'obe’ ma’ toj u xíimbali', ku ya'alik ONU-Hábitat","Especial: Vicios del urbanismo 
K’a’anan ba’ax ku kaxta’al u chíimpolta’al tu k’iinil 31 ti’ octubre, U K’iinil Noj Kaajo’obe’, leti’e’ u tóoch’ta’al u yantal noj kaajo’ob, tu’ux ka táakbesa’ak tuláakal máak, ba’ale’ le bix u beeta’alo’obe’, chéen ku beetik u chíikpajal x ma’ keetil kuxtal yaan, yéetel u ja’ajatsil kaaj, ts’o’okole’ u noj lu’umil Méxicoe’ ma’ táan u p’áatal paachili’.  
Elkin Velásquez, máax jo’olbesik meyaj tu baantail América Latina yéetel Caribe u nu’ukbesajil Programa de Naciones Unidas para los Asentamientos Humanos (ONU-Hábitat), ku ya’alike’, tuláakal noj kaaj toj u xíimbale’ unaj u ts’aatáantik kamp’éel ba’al: chichan yéetel séeba’an u péek máak; unaj yaan bix u núup’ul yéetel uláak’ ba’al; unaj múul yanik yéetel u mejen kaajilo’obi’ yéetel unaj u táakbesik tuláakal máak.  
Máax chíikbesik ONU-Hábitate’ tu ya’alaj unaj u yáax ila’al ka yanak jump’éel nu’ukbesajil déesaroyóo ti’ le noj kaajo’, tu’ux ka yanak ba’ax najmal ti’al u yutsil kuxtal máak, je’el bix ka yanak u meyajilo’ob toj óolal, kaambal, k’i’itbesajil, tu’ux u náaysik u yóol máak, tu’ux u meyaj máak yéetel tu’ux ka múul yanak máaki’.  
Wa ma’ táan u tukulta’al tu beel bix kéen beeta’ak jump’éel kaaje’, ma’ táan u ma’alobchajal ti’al u máaki’. Yaan tu’ux ma’ táan u táanilkúunsa’al le kamp’éel ba’alo’oba’, je’el bix kéen p’áatak kajtal máak tu’ux ma’ unaji’, beyxan kéen p’áatak mina’an kamiono’obi’, wa ma’ táan u tukulta’al ba’ax unaj u beeta’al ti’al u yuutsil kaaji’, ku káajal u p’áatal paachil máak, yéetel ku yantal péech’ óolalil.
“Tuláakal múuch’il naj yúul k’aalale’, ma’ táan u yáantaj ti’al toj xíimbal kaajo’. K’a’anan u múul yantal tuláakal u jejeláasil kaknáalo’ob ti’al beyo’ u páajtal u chíikpajal u táan u yich jump’éel kaaj”, tu tsikbaltaj Elkin Velásquez. 
Tu lu’umil América Latina yéetel El Caribe, tu’ux táaka’an Méxicoi’, juntúul máak ichil jo’otúul kaja’an ti’ noj kaajo’obe’, ti’ ku yantal ti’ múuch’kajtalilo’ob jeets’el tu’ux ma’ uanji’, wa jach óotsil tu’ux yano’obi’, tu’ux ma’ táan u chúukpajal mix u jach p’íit ba’alo’ob k’a’abéet ti’al u yutsil kuxtalo’ob. Le je’elo’ ku yúuchul tumen ma’ táan u patjo’olta’al tu beel bix unaj u beeta’al le kaajo’.
Ti’al u ja’abil 2022e’, Noj lu’umo’ob táakano’ob Naciones Unidase’ yaan u xak’altiko’ob ba’ax túumben ba’alo’ob unaj u tsikbalta’al ti’al u k’ajóolta’al bix unaj u bin u tojil xíimbal kaajo’ob ka’alikil yaan u pak’be’en k’oja’anil Covid-19 yéetel ka’alikil táan u bin u k’éexel u chokolil yóok’ol kaab, yóok’lal le ku tukulta’alje’el u yantal no’oja’an kaajo’ob, tu’ux ka táakbesa’ak tuláakal máak.
 
 
Xak'alutskíinsa'an tumen: Sasil Sánchez Chan"
29/10/2021,Miguel Améndola,Sasil Sánchez Chan,"Tulum, Quintana Roo",T jets’aje’ yaanal bix k k’áat kuxtal: u kajnáalilo’ob Ixchel,"Especial: Vicios del urbanismo 
Ixchel, jump’éel chan kaaj yaan Tulume’, náach yanik ti’ u juumil noj kaaj, ts’o’okole’ ku chíikpajal ti’ uláak’o’obe’ yóok’lal bix beeta’anil, yéetel tumen ma’ táan u loobiltik yóok’ol kaabi’. 
Kareen Kohn, máax péektsilt u beeta’al le kaaja’, tu ya’alaje’, káaj u beeta’al tu ja’abil 2018, ts’o’okole’ ma’ ya’ab máak tu yóotaj táakpajal ti’ le bix tukulta’ab u beeta’al le kaaja’, tu’ux múul yaan máak yéetel múuch’.
Tu ya’alaje’, yáax tu’ux unaj u múul yantal máake’, leti’e’ tu’ux ku janal máako’, tumen óoxtéen u múuch’ulo’ob ti’ jump’éel k’iin, ti’al u múul janal aj meyajo’ob, kajnáalo’ob yéetel wu’ulabo’ob: “ti’ k ilikbáaji’, ts’o’okole’ k múul jaantik ba’ax yaan, tumen beey u núup’ul máak; yaanto’on jayp’éel najo’obe’ tu’ux ts’a’aban k’óobeno’ob ti’al u beeta’al janal”. 
Tu ya’alaj ti’ leti’e’ yaan jump’éel u mola’ayil u beeta’al u kaarpasil glamping, tu’ux ku yantal u chan náajalil. Tu tsikbaltaje’, yaan ti’ob najo’ob ku páajtal u jutiko’ob yéetel u ka’a líik’siko’ob, beeta’an yéetel che’; beyxan yaan u baañosil dée éekolojiikóo, yéetel u muuk’il k’iin ku meyaj ti’ob ti’al u yantal sáasil.
Tu tsikbaltaje’, uláak’ ba’ax beetik u chíikpajal le kaaja’, leti’e’ ba’ax ku jaantiko’obo’, tumen “ma’ táan u páajtal u k’a’abéetkunsa’al alcohol te’elo’, tumen leti’e’ ba’ax k’a’abéet ti’al u yutsil kuxtal máak ich láak’tsilil”. 
Tu kaajil Ixchele’ yaan jump’éel chan najil xook ti’al neene’ob, beyxan uláak’ jump’éel tu’ux ku meyaj juntúul x ka’ansaj ku yáantik mejen paalal yéetel u nooyil u tuukul u najil xook Waldorf; ts’o’okole’ ku báaxalo’ob yéetel ku beetiko’ob uláak’ ba’alo’ob ti’al u mu’uk’anchajalo’ob.
Tu ya’alaje’, kajnáalo’obe’ óoli’ mix táan nu taaktal u jóok’olo’obi’, tumen yaan xan u chan koolo’obi’, ba’ale’ k’aschaj úuchik u máan le k’a’amkach cháako’; walkila’ táan u paak’alo’ob ti’al u yantal ba’al u jaanto’ob. 
 Kohne’ tu ya’alaje’ yaan ti’ob u yóol kaaj, tu’ux ku tsikbalta’al tuláakal talamilo’ob yéetel ba’alo’ob ku yúuchuli’. 
 
 
Xak'alutskíinsa'an tumen: Sasil Sánchez Chan"
29/10/2021,Cecilia Abreu,Sasil Sánchez Chan,"Mérida, Yucatán",Chak ts'íits'ib,"Tumen jats’uts u chak k’u’uk’mel yéetel u k’aaye’, ya’ab u máan chukbil le ch’íich’a’, ti’al u ko’onol, le beetik sajbe’entsil yanik u ch’éejelo’obi’. Manuel Jesús Chávez Cahuich, j bioologóo jach kaambanaja’an yóok’lal ch’íich’o’ob, yéetel táaka’an ich Team Biologists Everywhere, beyxan Gilberto González Kuk, máax ka’ansik ba’al yóok’lal ch’íich’ tu mola’ayil Comisión Nacional para el Conocimiento y Uso de la Biodiversidad (CONABIO) yéetel máax jo’olbesik Colectivo Cha’an Ch’íich’ ku k’áatiko’ob ka ojéelta’ak ya’abach ba’al yóok’lal le je’ela’, ti’al ma’ u loobilta’al kuxtal yaan. 
 
 
Chávez Cahuich ku ya’alike’ tu lu’umil Méxicoe’ ka’ap’éel u jejeláasil le ch’íich’a’ yaan, ts’o’okole’ le chak wa norteñoe’ leti’e’ yaan tu petenil Yucatán. Chak ts’íitsibe’ séeba’an u k’ajóollta’al u k’aay, ts’o’okole’ kéen chu’ukuke’ tak yéetel u mejenil ku ch’a’abal, ma’ ojéela’an wa yaan u kuxtali’, u ya’abile’ ku kíimil.  
Gilberto González Kuke’, tu ya’alaj le ch’íich’a’, juntúul ba’alche’ kaja’an tu lu’umil Yucatán, ts’o’okole’ ti’ ku p’áatal kajtali’, ma’ táan u xik’nal ti’al u bin táanxel tu’ux, ba’ale’ wa yóok’lal janale’ je’el u bin táanxel tu’ux.  U ch’i’ibale’ ti’ yaan ichil u baatsil Cardinalidae. Ichil 21 tak 23 cm u nojochil, ts’o’okole’ ku yantalo’ob tu’ux yana k’áax; u xiibile’ chachak u k’u’uk’mel yéetel u x ch’uupulile’ chak yéetel kob.  Ku kuxtalo’ob ichil óoxp’éel tak jo’op’éel ja’ab, ba’ale’ wa uts yaan tu’ux yane’ je’el u náakal tak waxakp’éel yéetel jo’olajun ja’ab.
Xak'alutskíinsa'an tumen: Sasil Sánchez Chan"
02/11/2021,Jairo Magaña,Sasil Sánchez Chan,Kaanpech,Tak kíimile’ u jatsmaj máak tu kúuchil muuk San Román; ts’o’ok 200 ja’abo’ob yanak reestos te’elo’,"Ichil ba’ax a’alab tumen u j kroonistail noj kaaj, Aarón Duráne’, u Ayuntamientoil Kaanpeche’, tu je’ek’abtaj u joolnajil u kúuchil u muka’al aanimáas San Román, ti’ najilo’ob k’uje’ yaan kúuchilo’ob yéetel k’áax ti’al u mu’ukul máak wa ti’al u ts’a’abal kriiptáasi’. Le asab naats’ yanik ti’ le Santísimoe’, u ti’al máaxo’ob ayik’al, politikóos wa k’a’anan máak te’e noj kaajo’. 
Tu ja’abil 1787e’, k’ajla’ay ts’íibta’abe’ tu chíikbesaj jeets’il beeta’ab tumen bíirreinatóo, tu’ux a’alabe’ unaj u beeta’al jump’éel kúuchil muuk, ba’ale’ ka’aj ila’ab ma’ táan u chíikpajal meyaj ku beeta’ale’, Hilario Hartachoe’, tu kaxtaj bix u beeta’al le kúuchilo’.  
 
 
Láayli’ te’e ja’abo’, Mariano Péreze’, juntúul áalbañile’ tu ya’alaje’ wa ka bo’ota’ak ti’ 4 mil 500 pesose’, je’el u beetik le kúuchilo’. Ti’al túun 1818e’ leti’ ka’aj ts’o’oksa’ab u beeta’al tumen Pérez, ba’ale’ tu ya’alaje’ ko’ojchaj jump’íit ti’ le beyka’aj yáax tukulta’abo’, tumen k’uch tak 4 mil 904 pesos; kúuchile’ k’uba’ab ti’ j k’iin José Benito Canto Sosa. 
Kex tumen je’ets’ unaj u káajal u k’a’abéetkunsa’al le kúuchilo’, j k’iine’ ma’ tu yóotaj u beeti’, ku tukulta’ale’ beey beeta’abiko’ tumen najil k’uje’ ch’éen u k’amik taak’in ikil u beetik jayp’éel meyaj yóok’lal le aanimaso’ob yaan te’e kúuchilo’. Le beetike’, Reye’ yanchaj u líik’sik u t’aan tu táan u jala’achil u lu’umil Yucatán, tumen te’e k’inako’obe’, Kaanpeche’ ma’ u jatsmajubáaji’.  
19 ti’ marzo ti’ u ja’abil 1821 ka’aj je’ek’abta’ab u joolnaajil le kúuchilo’; p’ata’ab tu k’ab j k’iin Manuel Carroz, yéetel tu súutukil úuchik u k’a’aytal u káajal u meyaji’. 
Tu kúuchil muuk San Románe’ ojéela’an ti’ yaan u reestosil u baatsil Castilla, McGregor, Villada, del Toro, Trueba, Urbina, Baranda, ichil uláak’ máako’ob tu jatsikubáajo’ob ti’ u petenil Yucatán; yaan tuunich tu’ux póola’an u k’aaba’ masono’ob, ba’ale’ ts’o’ok u sa’atalo’ob. José María Ortegae’, leti’e’ yáax máax muka’ab te’elo’, juntúul j meyaj máak, ma’ politikoi’, mix masoni’, mix ayik’ali’.   
Ts’o’ok 200 ja’abo’ob yanak le kúuchila’. Chika’an tu’ux yaan u ayik’al aanimasi’ tumen beeta’an u najil yéetel maarmol wa uláak’ ki’ichkelem nu’ukulo’ob, ka’alikil uláak’o’obe’ chéen yéetel yeso wa seemento beeta’an.
Xak'alutskíinsa'an tumen: Sasil Sánchez Chan"
02/11/2021,Cecilia Abreu,Sasil Sánchez Chan,"Mérida, Yucatán",U kúuchil muknáal ich k’áak’náab: u yantal kuxtal kéen ts’o’okok kuxtal,"U kúuchil muknáal yaan tu k’áak’náabil Progresoe’, ti’ p’aatal kex wakp’éel kilometros náach ti’ le jáal ja’o’. Ka’ap’éel ba’al u beelal, yáaxe’ u yantal tu’ux u yantal máax ts’o’ok u sa’atal u kuxtal yéetel uláak’e’ u yotoch chaway beyxan kayo’ob, tumen ka’aj ts’o’ok u beeta’al nojoch xaak’ale’, ila’abe’ ku páajtal u beeta’al máabeno’ob ku páajtal u ts’a’abal ich k’áak’náab, ts’o’okole’ ma’ táan u loobiltik kuxtal ku yúuchul te’elo’.  
Renato López, máax chíikbesik u mola’ayil Capillas Señoriales, tu tsolaj ti’ La Jornada Mayae’, patjo’olta’ab u beeta’al u kúcuhil muknáal ich k’áak’náabe’ úuchik u núup’ul meyaj yéetel Reef Ball México, ti’al u kaxta’al u kaláanta’al yéetel u ts’aatáanta’al u kuxtal chaway.
Ba’ax ku beeta’ale’, u t’uba’al i’ixkil máabeno’ob tu’ux ku béeytal u táak’al u yik’el koralo’ob, ti’al beyo’, tu jo’oloj jump’éel ja’abe’, u chíikpajal táan u bin u nojochtal le chan ba’alo’, ts’o’okole’ tu jo’oloj wakp’éel winalo’ob xane’, ku káajal xan u ye’el kayo’obi’.
 
 
“Koralo’ob ti’al yóok’ol kaabe’ jach k’a’anantako’ob tumen ku ts’áako’ob u páajtalil u yantal kéet kuxtalil te’e tu’ux ku yantalo’obo’, beyxan ya’ab u yutsil ku ts’áak ti’ wíinik, ts’o’okole’ u 25 por siientoil u jejeláasil yane’ ti’ kuxa’an te’elo’, le beetik wa mina’anobe’ jáal ja’e’ ku bin u táax xu’upul”. 
Le beetike’, ikil múul meyajnaj Capillas Señoraiales yéetel Javier Dájer, máax chíikbesik Reef Balle’, patjo’olta’ab “Cementerios del Mar”, úuchik u beeta’al meyaj tu k’aba’taj “El Mundo por la Vida”.
Te’e súutuko’, u láak’al máaxo’ob kíim tu ja’abil 2020e’, béeychaj u ts’íibtik u k’aaba’ le aanimáaso’, tu’ux máan tak ti’ 700 u p’éelal, ts’o’okole’ le k’aaba’obo’ j ts’a’abo’ob ich k’áak’náab ti’al u p’éelilchajal yéetel kuxtal ku yantal te’elo’.
Úuchik u yila’al talam u na’atal kíimil te’e k’iino’oba’ yóok’al pak’be’en k’oja’ane’ tu tukultaj uláak’ bix u páajtal u chíimpoltik máak kuxtal kéen sa’atak kuxtal. Le beetik, patjo’olta’ab ba’ax unaj u k’a’abéetkunsa’al ti’al u beeta’al peerlas yéetel u restosil máak, k’aaba’inta’an beey “perla memorial” ti’al u béeytal u t’uba’al ich ja’.
“Beyo’, kéen xi’ik máak k’áak’náabe’, ku yu’ubik táan u ka’a núup’ul yéetel u aanimáas”, te’elo’ mina’an máax a’alik jaytúul máak ku páajtal u bin te’elo’, je’el tu’uxak bin yanak máak ti’ le k’áak’náabo’, ti’ yaan u láak’i’, tu tsikbaltaj.
Ti’al u béeytal u beeta’ale’, yanchaj beeta’ab xaak’alo’ob tu jo’oloj kamp’éel winalo’ob; meyajta’ab tumen Javier Dájer yéetel j bioologóos: Jonathan Valdez beyxan Gerardo Avilés. Beyxan jets’a’ab u páajtalil u beeta’al tumen Secretaría de Medio Ambiente y Recursos Naturales (SEMARNAT). 
Xak'alutskíinsa'an tumen: Sasil Sánchez Chan"
02/11/2021,La Jornada Maya,Sasil Sánchez Chan,"Playa del Carmen, Quintana Roo",Aj xíinximbalo’ob ku páa’ta’al ja’ab man ja’ab,"Yóok’lal le k’iino’oba’, tu’ux suuk u beeta’al jejeláas ba’alo’ob ti’al u k’a’amal aanimaso’obe’, kaaje’ táan u na’atik bix najmal u beetik ba’al yóok’lal ba’ax úuch tumen u pak’be’en k’oja’anil Covid19i’. Yaan jayp’éel u muukilo’ob ti’ u kúuchil muuk Playa del Carmene’ tu’ux chika’an u jats’uts boonil nikte’ob; máaxo’ob kuxa’ano’obe’ suuk páa’tik u xímba’altalo’ob te’e k’iino’oba’, tumen tu ja’abil 2020e’ ma’ béeychaj u bin mix máaki’ ikil yaan u saajkilil le k’oja’ano’.
 
 
Xak'alutskíinsa'an tumen: Sasil Sánchez Chan"
03/11/2021,Cecilia Abreu,Sasil Sánchez Chan,"Mérida, Yucatán",Le sábado ku taala’ yaan u beeta’al múuch’tambal ti’al u tse’elel u j komisil Halachó,"Fernando May, juntúul ti’ le mil 825 u túul máaxo’ob ma’ ki’imak u yóolo’ob yéetel ba’ax ku taal u beeta’al tumen u j komisil Halachóe’, tu tsolaj ti’ La Jornada Mayae’, yanchaj jump’éel múuch’tambal le domingo máanika’, tu’ux táakpaj Procuraduría Agraria yéetel maanal 300 u túul éejidatario’obe’, tu’ux je’ets’e’ yaan u tse’elel Fabián Yerves Huchín ti’ le meyaj ku taal u beetik te’e kaajo’.
Ka’alikil ti’ yaan Procuraduríae’, le domingo 31 ti’ octubre máaniko’, leti’obe’ tu ya’alajo’ob u k’áat u tselo’ob máax beetik u komis tak walkila’. “Le sábaso 6 ti’ noviembre ku taala’ yaan u beeta’al u múuch’tambalil ti’al u tse’elel, tu’ux leti’e’ yaan u yantal u ya’alik tu táano’obe’ bix xupa’an taak’in te’elo’, ts’o’okole’ láayli’ ti’ le k’iino’, yaan u yéeya’al u jeel; kex beyo’, ku ya’alike’ óol jela’an kun beetbil tumen te’e k’iin jets’a’ab le múuch’tambalo’ ya’abach máak biinja’an meyaj Jo’, ts’o’okole’ ma’ táan u béeytal u bino’obi’”. 
 
 
Le je’ela’, tu ya’alaj, “suuk” u beeta’al tumen Procuraduría Agraria, tumen leti’obe’ ts’o’okili’ u tsikbaltiko’ob ti’ le mola’ayo’, suuk u beetik u múuch’tambalo’ob ti’al domingos, tumen beyo’ je’el u chukik u chúumuk yéetel uláak’ juntúul máax ti’al u yantal u ya’abili’, chéen ba’axe’ kex beyo’, ma’ j k’e’ex u k’iinil u beeta’ali’.
“Chéen táan u kaláanta’al j komis, tumen u jaajil to’one’, táan k ilike’ ma’ u yóot u yáant u yéet kaajilo’obi’, u jets’maj ba’al kex u yojel táan u pepebcha’abtik k páajtalilo’obi’”, le beetike’ tu k’áatajo’ob ka beeta’ak páayt’aan tumen Procuraduría ti’al u beeta’al múuch’tambal.
“Yaan k séeb k’áatik ka e’esa’ak to’on u kóontratosil tu’ux ku yila’al j komise’, tu k’ubaj k k’áaxo’ob (ti’al u meyajta’al Tren Maya), beyxan yáax kóontrato mokt’anta’ab tumen Barrientos, Fonatur (Fondo Nacional de Fomento al Turismo) yéetel Procuraduría Agraria”, tu ya’alaj éejidatarioi’. 
Tu Jaatsil 3 ti’ u beejil Tren Mayae’ ma’ táan u béeytal u ch’a’ajolta’al meyaj tumen ma’ táan u cha’abal tumen éejidatarios “tak kéen chíimpolta’ak beyka’aj u tojol tumen Fonatur”. Leti’obe’ ba’ax u k’áatao’obe’, leti’ u koniko’ob u k’áaxo’ob je’el bix úuchik u konik u ti’al le Maxcanuilo’obo’, le beetik unaj u jeel xak’alta’al bajux u tojol.
Xak'alutskíinsa'an tumen: Sasil Sánchez Chan"
03/11/2021,Jairo Magaña,Sasil Sánchez Chan,Kaanpech,U éejidatariosil Kaanpeche’ tu beetajo’ob túumben mokt’aan yóok’lal u meyajilo’ob Tren Maya,"Ka’aj ts’o’ok u ta’akal u pool Barrientos y Asociados (ByA) tumen tu ch’a’aj ya’abach taak’in j ts’a’ab ka’ach ti’al u bo’ota’al k’áax tu’ux táan u beeta’al meyajo’obe’, yanchaj u tse’elel mola’ay, ba’ale’ walkila’, Fondo Nacional de Fomento al Turismo (Fonatur), tu bo’otaj “le taak’in j ch’a’abo’” yéetel béeychaj u túumben beeta’al mokt’aan ti’al u bo’ota’al máak te’e kaajo’obo’. 
La Jornada Mayae’ tu ts’áaj k’ajóoltbil le 18 ti’ octubre máaniko’, óoli’ beyka’aj le taak’in ch’a’abo’; kex 60 miyoonesil pesos unaj ka’ach u ts’a’abal ti’ 14 u p’éel u nooyil éejido’ob ti’ u méek’tankaajilo’ob Candelaria, Escárcega yéetel Champotón, tu’ux ku máan u jaatsil 1 yéetel 2 ti’ u bejil Tren Maya. 
Ka’aj j k’uch ByA tak te’e kaajo’obo’, ma’ tu xak’altaj bajux unaj u bo’otike’, leti’e’ tu bo’otaj kex ma’ leti’e’ beyka’aj jets’a’an tumen Fonaturo’, ts’o’okole’ cheekes tu ts’áaje’ éejenta’an ka’ach tumen u j komisil le kaajo’obo’.
 
 
Ti’ xíimbal beeta’ab te’e kaajo’obo’, chíikpaj táan u xíimbal meyaj ku beeta’al, tumen ts’o’ok u p’a’atal tu beel tu’ux unaj u ts’a’abal u beel le treeno’ beyxan durmienteso’ob, ts’o’ok xan u bu’ut’ul terrapién yaan u k’amik u aalil túumben lokomotoras yaan u k’a’abéetkunsa’al.
Beyxan tu ya’alajo’obe’, ma’ u p’eeko’ob ka beeta’ak le meyajo’, chéen u k’áat u yojéelto’ob tu beel bix u beeta’al tuláakal ba’ali’, tumen yéetel ba’ax u yojelo’ob tak walkila’ ku ts’áak ba’al u tukult kéen óota’ak áantbilo’ob yéetel u bo’olil u k’áaxo’ob.
U jela’anil ba’ax ku yúuchule’, ti’ yaan ichil éejidoil Miguel Alemán, tu méek’tankaajil Candelaria yéetel Don Samuel, tu méek’tankaajil Escárcega, tumen ka’alikil te’e yáaxo’ ki’imak u yóolo’ob tumen ts’o’ok u laj tsikbalta’al ba’ax yaan u yil yéetel taak’ine’, yéetel sáasil yanik ba’axten bo’ota’ab uláak’ 4 miyoonesil pesos ti’ le ts’o’okili’ u mokt’áanta’ale’, úuchik u yila’al yaan uláak’ k’áax ma’ xoka’anili’. Ba’ale’ ti’ le uláak’ jump’éel kaajo’, kex beeta’ab mokt’aane’ ma’ láaj k’u’ubuk taak’in unaj u ts’a’abal ti’al u páajtal u yáax ooklo’ob meyaji’. Ts’o’okole’ leti’obe’ ku tukultiko’obe’ unaj u sáasil beeta’al tsikbal ichil u aj meyajilo’ob jala’ach tumen ma’ j ts’a’ab ti’ob u yoochel ba’ax mokt’áanta’abo’.
María Elena Hernández, máax kaláantik u páajtalilo’ob wíinik ti’al u yutsil yantal u k’áax ti’ u kajnáalilo’ob Samuel, Escárcegae’ tu ya’alaje’, leti’obe’ chéen táan u k’áatiko’ob ka beeta’ak ba’al je’el bix jets’a’an ti’ a’almajt’aan, ti’al ma’ u yantal talamilo’ob ichil jala’ach yéetel éejidatarios.
Xak'alutskíinsa'an tumen: Sasil Sánchez Chan"
03/11/2021,La Jornada Maya,Sasil Sánchez Chan,"Houston, Estados Unidos","Los Bravos, loots’najo’ob ich Gran Carpa","Bravos de Atlantae’, múuch’ k’uch ti’ ma’ utsil reekord ichil Juego de Estrellase’ (44-45), béeychaj u náajaltik yáax kúuchil ich Grandes Ligas; lik’ul u ja’abil 1995 ma’ u béeykuns ka’achilii’. 7-0 p’áat báaxal beeta’an Huston, yéetele’ náak 4-2 ichil Serie Mundial. J ts’íik k’abil Max Fried tu ts’áaj wakp’éel puuntóos, ka’alikil j cubail Jorge Soler, Dansby Swanson yéetel Freddie Freemane’, máano’ob táanil. Solere’ chíimpolta’ab beey u asab k’a’ananil aj báaxalil.
 
 
Xak'alutskíinsa'an tumen: Sasil Sánchez Chan"
04/11/2021,La Jornada Maya,Sasil Sánchez Chan,Chetumal,Ts’o’ok u káajal u meyaj u kúuchil Centro de Conciliación Laboral tu péetlu’umil Quintana Roo,"Le miércoles máanika’ káaj u meyaj u kúuchil Centros de Conciliación Laboral tu péetlu’umil  Quintana Roo, ti’al u p’áatal tu jeel Juntas de Conciliación y Arbitraje. Le ba’ax táan u beeta’ala’, táan xan u beeta’al Aguascalientes, Baja California, Colima, Guanajuato, Morelos, Oaxaca, Puebla, Querétaro, Tlaxcala, Veracruz, Baja California Sur yéetel Guerrero.
Ti’ le kúuchilo’oba’ yaan u yantal óoxp’éel u najilo’obi’; jump’éele’ Chetumal, tu méek’tankaajil Othón P. Blanco, yóok’ol u noj bejil 5 de Mayo número 19, tu ti’itsil Carmen Ochoa de Merino; Playa del Carmen, tu méek’tankaajil Solidaridad yóok’ol u bejil Tecnológico lote 003, manzana 006, supermanzana 75, región 30; yéetel Cancún, tu méek’tankaajil Benito Juárez yóok’ol u noj bejil Cobá, manzana 13, supermanzana 22 niveles 2, 3 yéetel 4.
 
 
U tuukulil le kúuchilo’oba’, leti’e’ u béeytal u séebkunsa’al, u béeytal yéetel ma’ u talamtal ti’al u k’uchul máaki’. Ku kaxtik u ts’aatáantik je’el ba’axak talamil ka k’uchuk yantal ichil aj meyajo’ob yéetel páatrono’ob, tu’ux ka no’oja’an k’a’abéetkunsa’ak a’alamajt’aan ma’ili’ yanak u beeta’al juisyóoi’.  
Jach k’a’ana u ya’alale’, yéetel u túumben justiisyail meyaje’, yaan u páajtal u xu’ulsa’al talamilo’ob yéetel jela’an tuukulo’ob ka k’uchuk yantal, ikil u kaxta’al ka yanak utsil mokt’aan te’e ku’uchilo’oba’, jach u xanile’ tak ichil 45 k’iino’ob.
U mola’ayil Secretaría del Trabajo y Previsión Social ti’ le péetlu’umo’ tu ya’alajae’, ikil táan u je’ebel Centro de Conciliación Laboral yanchaj uláak’ 220 uláak’ meyajo’ob, yéetel j ts’a’ab ti’ máax tu táakbesajubáajo’ob ti’ keet je’ek’abta’ab ti’al kaaj yéetel uláak’o’ob ma’ ti’al tuláakalo’obi’, ti’al u kéet yantal páajtalil ti’ máak.  
“Meyaj jo’olbesa’an tumen jala’ach Carlos Joaquíne’, táan u beetik tuláakal ba’ax tu jets’aj yaan u meyajtike’, ti’al u kéet yantal páajtalilo’ob ti’ tuláakal aj meyaj máako’ob, ti’al beyo’ u yantal ti’ob ba’ax k’a’abéet ti’ob, tu’ux ka úuchuk meyaj ich sáasil óol yéetel tu beel”, beey jets’a’abik tumen le mola’ayo’. 
Xak'alutskíinsa'an tumen: Sasil Sánchez Chan"
04/11/2021,Abraham Bote Tun,Sasil Sánchez Chan,"Mérida, Yucatán",Tu lu’umil Yucatáne’ ts’o’ok u ka’a yantal tuláakal le meyaj sa’at úuchik u yantal Covid-19: Sefoet,"Máax jo’olbesik u mola’ayil Secretaría de Fomento Económico y Trabajo (Sefoet), Ernesto Herrera Novelo, tu ya’alaje’ ts’o’ok u béeykunsa’al 109.10 por siientoil le meyajo’ob ch’éen u yantal úuchik u káajal u k’oja’anil Covid-19.
Yóok’lal nu’ukbesajo’ob ts’o’ok u beeta’al tumen u jala’achi le péetlu’uma’, yéetel tumen ts’o’ok u yantal múul meyaj yéetel mola’ayob je’el bix Nacional financiera (Nafin) yéetel Banco Nacional de Comercio Exterior(Bancomext), Yucatáne’ leti’e’ yáax lu’umil tu’ux ts’o’ok u ka’a beeta’al u suut taak’in yéetel ts’o’ok u yantal tuka’atéen meyajo’ob, ts’o’okole’ leti’e’ lu’um tu’ux yaaj u jach p’íit xookil máax mina’an meyaj, beey chíikpaj ti’ xookil beeta’ab tumen Encuesta Nacional de Ocupación y Empleo(ENOE) yéetel tumen Instituto Nacional de Estadística y Geografía (Inegi).
 
 
Herrera Noveloe’ tsikbalnaj tu súutukil úuchik u káajal u cha’anil Feria de Crédito NAFIN-SEFOET-CANACO SERVYTUR Mérida. Te’elo’, tu ya’alaje’, lik’ul u ja’abil 2019e’, u mola’ayil Sefoete’ ts’o’ok u ts’áak 197 u p’éel kreeditos, tu’ux k’a’abéetkunsa’ab 6 miyoonesil 224 mil pesos ti’al ko’olel máax yaan u mola’ayob, beyxan yóok’lal u nu’ukbesajil Microyuce’ ts’o’ok u ts’a’abal 334 u p’éel kreeditos tu’ux k’a’abéetkunsa’an 38 miyoonesil 954 mil pesos.
Ti’al u ja’abil 2020e’, maanal 271 por siientoil k’uba’ab ti’ máaxo’ob yaan u mola’ayo’ob, yéetel maanal 320 por siientoil kreeditos k’uba’ab ti’ ko’olel yaan u mola’ayo’ob, keetel yéetel le beyka’aj ts’a’ab tu ja’abil 2019. “Ko’olele’ ts’o’ok u ye’esik asab chuka’an u yóol ti’ xiib”, tu ya’alaj.  
Beyxan, tu ya’alaje’, yóok’lal u nu’ukbesajil Impulso Yucatán tu múul meyajtaj yéetel Nafine’, ts’o’ok u ts’a’abal 635 u p’éel kreeditos, tu’ux k’a’abéetkunsa’an mil 154 miyoonesil pesos, ti’al u yutsil máax yaan mola’ayo’ob.
Xak'alutskíinsa'an tumen: Sasil Sánchez Chan"
04/11/2021,La Jornada Maya,Sasil Sánchez Chan,"Cancún, Quintana Roo","Yóok’lal u meyaje’, chíiimpolta’ab j maaya its’at jeel beet úuchben boonil","Luis May Ku, máax síij Yucatáne’, chíimpolta’ab yéetel “Palmas de Oro” LXVIII, j k’u’ub tumen Comité Evaluador de Premios Internacionales yéetel Círculo Nacional de Periodistas A.C., úuchik u kanik u jeel beet u ch’ooj maaya boonil yéetel xíiw láayli’ beey u k’aaba’o’. Te’e ja’aba’, j ts’a’ab ti’ xan u yáantajil The British Museum ti’al ma’ u ch’éenel u meyajtik.
 
 
Xak'alutskíinsa'an tumen: Sasil Sánchez Chan"
04/11/2021,La Jornada,Sasil Sánchez Chan,Ciudad de México,'Checo' Péreze’ tu beetaj u ki’imaktal u yóol máak k’uch Paseo de la Reforma,"Fórmula Uno CDMXe’ yaan u beetik u yokol 700.2 miyoonesil dólares, beey a’alabik tumen máaxo’ob beetik u cha’anil Show Run ti’ Red Bull. Tu súutukil táane’, j pilootóo Sergio Pereze’ tu k’a’abéetkunsaj u kisbuuts’ RB7 ka’alikil u jach ki’iki’ cha’antal u máan. Te’e súutuko’, yanchaj u je’elsa’al le cha’ano’ tumen yanchaj u féeministas múuch’o’ob táako’ob ti’al u k’uchulo’ob tak Ángel de la Independencia.
 
 
Xak'alutskíinsa'an tumen: Sasil Sánchez Chan"
05/11/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",Sanjool wa sakpool,"Walkila’ ts’o’ok u ch’éejel ya’abach ti’ u ba’alche’il sanjool wa sakpool (Eira Barbara), le beetike’ ts’o’ok u ja’atsal beey ba’alche’ sajbe’entsil yanik u ch’éejel. Mantats’ u xa’ak’pajal yéetel uláak’ u jejeláasil ba’alche’ob ts’o’okole’ ti’ kaja’an ti’ áaktuno’ob yaan te’e lu’uma’, beey tu ya’alaj Sebastián Herrera, máax beetik u áambiental teeknikoil, máax ts’o’ok u chan máan k’iin jo’op’ok u máan u xak’alt áaktuno’ob tu Petenil Yucatán.
Ojéela’an u ch’éejelo’obe’ yaan ba’al u yil yéetel u k’askúunta’al u yotocho’obi’. Le beetike’ kéen yanak u péek ti’al u kaxtik u yo’och, wa ti’al u kaxtik tu’ux u yantale’ ku ya’ach’alo’ob kéen k’áatako’ob yóok’ol bej. Wa utsil u bin ti’e’, je’el u kuxtal tak 18 ja’abo’obe’. 
 
 
U ch’i’ibale’ ichil mustélidos yaan. Tu poole’ sak wa ch’eel u tso’otsel, ka’alikil u wíinkilale’ boox. Suuk u yila’al tu’ux yaan ka’anal k’áax, tu xamanil México tak Argentina. Ya’ab tu’ux suuk u yantal. Óoli’ tuláakal ba’ax ku jaantik, ba’ale’ ma’ táan u máan chuuk, tumen leti’e’ ch’úuktbil u beetik ba’ax ku p’áatal tumen u yaanalil ba’alche’. Beyxan kéen yanak u mejenile’, a ka’akatúul u yantal, yéetel ma’ tu ka’atúulal ku kuxtali’. 
Ku jaantik neek’o’ob, u yich che’, u yalabil uláak’ ba’alche’ jaanta’an yéetel k’a’anan ti’al k’áax tumen ku k’i’itbesik neek’o’ob: “ku jaantik u yich che’, ts’o’okole’ ku bin uláak’ tu’ux yéetel kéen ta’anake’, ku jóok’sik le neek’o’ tu’ux, tu paachil k’iine’, ku jóok’ol junkúul che’; lelo’ je’el u beetik tu bak’pachil 36 kiloometros ti’ le tu’ux ku yantalo’”.
Xak'alutskíinsa'an tumen: Sasil Sánchez Chan"
05/11/2021,Juan Manuel Contreras,Sasil Sánchez Chan,Jo',"Hip hop, u chíikulal láayli’ ts’aka’an kuxtal lu’umil Yucatán","Hip hope’ u chíikul kuxtal ts’aka’an tu puksi’ik’al its’at. U kamp’éelil ba’ax chúukbesike’, mu’uk’a’an yanik le beetik jats’uts u yu’ubal tumen yaba’ach máak, yéetel ta’aytak u chukik 50 ja’abo’ob káajak u yantal. Ma’ jumpáay yanik u petenil Yucatán ti’ le je’ela’, tumen yaan máaxo’ob ts’áak u yóol te’e lu’uma’.
“Tene’ jaajen”, noj t’aan mantats’ u yu’uba’al óoli’ je’el tu’uxak ti’ le yóok’ol kaaba’.  Chéen máaxo’ob kaxtik u yóolo’ob ti’ hip hop yéetel máaxo’ob kaxtik táan óolale’ u yojelo’ob beyka’aj u muuk’il le t’aano’obo’. Ya’abach ti’ leti’obe’, ku ya’aliko’ob, púut síijo’ob yóok’lal hip hop. 
Ts’o’ok 48 ja’abo’ob úuchik yila’al u síijil le noj péektsila’, tu múuch’ kajtalil Bronx, tu noj kaajil Nueva York. U nooyile’ jóok’ ti’ jejeláas péech’óolal ku beeta’al ka’ach ti’ jayp’éel u mejen múuch’ilo’ob kaaj yaan “tu noj kaajil yóok’ol kaab”. Tu jo’oloj le beyka’aj ja’abo’obo’, rap, break dance, djing yéetel grafiti láayli’ jach táaj kuxa’antako’ob ti’al u k’a’ajsiko’ob to’one’ yaan uláak’ máako’ob ti’ k táan.
Beey túuno’, káaj u k’a’abéetkunsa’al óok’ot, ik’il t’aan, paax yéetel its’at; táankelemo’obe’ -yéetel tak le ma’ jacho’obe’- tu kaxtajo’ob u yóolo’ob; jump’éel bix u chíikbesikubáajo’ob yéetel bix u takpoltiko’ob x ma’ keetil kuxtal ku máansiko’ob.  
Ka’aj síij noj péeksile’, káaj u chíikbesikubáaj tumen ich loobilaje’ tu p’uchajubáaj Costa Este yéetel Costa Oeste, ba’ale’ tu jo’oloj jayp’éel k’iino’obe’, máan táanik rap ku beeta’al te’e noojolo’, le beetik leti’e’ asab chika’an ti’ yóok’ol kaabi’.
Hip hope’ ba’ax u k’áat ti’ máakalmáak u ch’i’ibal máaki’, mix beyka’aj u ja’abil wa bix kuxa’anili’. Ma’ xan k’a’abéet ko’okoj nook’ ti’al u beeta’ali’; chéen u yantal u yóol máak ti’al u chíimpoltik ba’ax “u jaajil” ba’al, leti’e’ ba’ax ku méek’ik le noj péektsila’, ts’o’okole’ ti’ yaan u jela’anil yéetel uláak’ péektsilo’ob ku beeta’al tumen uláak’ táankelemo’obi’.  
U petenil Yucatáne’ jump’éel u k’u’ tu’ux siijil ya’abach máaxo’ob meyajtik hip hop. K’íiwiko’ob, najilo’ob xook, múuch’ kajtalilo’ob, te’e xamano’, te’e noojolo’, tak tu kúuchul k’alabile’, ku tóop’ol t’aano’ob ku máan u kaxto’ob u beel ti’al u yu’ubalo’ob kéen su’utuko’ob breaks, beats wa boonilo’ob.
 
Xak'alutskíinsa'an tumen: Sasil Sánchez Chan"
05/11/2021,Abraham Bote Tun,Sasil Sánchez Chan,"Mérida, Yucatán","Bobokchi’ ich maaya, uláak’ bix u mu’uk’ankúunsa’al le t’aano’","James Assir Sarao Cauich ku yáax tuukul ich maaya, ts’o’okole’ ku ts’íibtik, yéetel wa k’a’abéete’, ku sutik ich káastelan, wa uláak’ t’aan. Kéen jo’op’ok u bobokchi’ tu táan uláak’ máake’ ku t’anik u ch’i’ibal: ku k’a’ajsik u noolo’ob yéetel u taataob máax ka’ans ti’ le t’aana’, tu kaajal Mocochá.
Tu káajbale’ chéen yéetel leti’ ku t’aano’ob ka’achij, yéetel uláak’ máaxo’ob naats’ yanik ti’, sublak u t’an téenxel tu’ux. Yéetel bobokchi’e’, tu kaxtaj bix u ya’alik ba’ax ku yu’ubik, ba’ale’ beyxan tu kan u chíimpolt u ch’i’ibal: ch’éen u saajkil yéetel u sublakil u t’anik maaya’.
Kex ma’ chéen paax ku meyajtike’, yéetel k’aayo’ob ku beetike’ ku kaxtik bix u chíikbesik u muuk’il u t’aan, beyxan u ye’esik talamilo’ob ku máansik maaya kaajo’ob, yéetel péech’ óol láayli’ yaan ich wíinik. Maanal lajun ja’ab káajal u péektsiltik bobokchi’ ich maaya, tu ts’o’oksaj u xookil literatura, tu kanaj u beetik u lóokutor, yéetel walkila’ ku ts’áaj u xookil maaya ti’ u noj naajil xook Universidad Autónoma de Yucatán (Uady).
Ka’aj kajlaj Cancún, Quintana Rooe’, leit’e’ ka’aj tu yáax túuntaj bobokchi’ yéetel FreeStyle; kéen yanak u súutukil ti’e’, ku múuch’ikubáaj yéetel uláak’o’ob ti’al bobokchi’ le bin kun jóok’ole’. Ka tu chukaj 17 u ja’abile’, suunaj Jo’, ka tu káajsaj u xookil literatura tu noj najil xook Facultad de Ciencias Antropológicas, Uady. 
Ka tu k’ajóoltaj uláak’ ba’alo’ob yóok’lal bix u xo’okol maaya ts’íibe’, káaj u ts’íibtik ik’il t’aano’ob; ka’aj jo’op’ u k’ayik. U ti’ale’, u ts’íibtik bobokchi’e’, óoli’ je’el bix ka u ts’íibt ik’il t’aano’ob, tumen ku kaxta’al ka núup’uk juumo’ob ich maayai’.  
Jamese’, tu na’ataj ma’ unaj u sublaktal u t’aanik maayai’ yóok’lal raap; unaj u chíimpoltik máak yéetel u ts’áak k’ajóoltbil. Leti’e’ ku ts’íibtik ba’alo’ob yaan u yil yéetel kaaj, beyxan bix u pe’ech’el u páajtalil wíinik, bix u yóotsil kuxtal kaajo’ob, bix p’ata’an paachil paalal ti’ kaambal, ichil uláak’ ba’alo’ob.
 
Xak'alutskíinsa'an tumen: Sasil Sánchez Chan"
08/11/2021,Rosario Ruiz Canduriz,Sasil Sánchez Chan,"Puerto Morelos, Quintana Roo",Ti’ maaya kaajo’obe’ láayli’ yaan máaxo’ob beetik deportée: Arturo Couoh,"Ti’ k kaajalo’obe’ yaan xan táankelemo’ob tu kanaj u beeto’ob deportée, máaxo’ob uts tu yich keetil báaxal, ba’ale’ ti’ mejen kaajo’obe’ ma’ jach táan u yantal u páajtalil u beeta’ali’, beey tu ya’alaj Arturo Couoh May, u kajnáalil Betania, tu méek’tankaajil Felipe Carrillo Puerto. Leti’e’ táakpaj ti’ keetilo’ob beeta’ab te’e k’iino’oba’, ti’al u jóok’sa’al máax kun chíikbesik u péetlu’umil Quintana Roo ich Encuentro Nacional Deportivo Indígena 2021 yaan u beeta’al Oaxaca ti’al u ts’ookbal le winala’.
Couoh Maye’ 23 u ja’abil. Ku báaxal beey u méediokampistail fuutbol 7. Ku kaambal ti’ Daniel Sabido Díaz, máax p’ata’an meyaj tu múuch’báaxalil Felipe Carrillo Puerto; leti’ tu ya’alaje’ le je’elo’oba’ leti’e’ yáax keetil tu’ux táan u táakpajalo’ob úuchik u máan pak’be’en k’oja’an, le beetike’ aj báaxalo’obe’ jach ki’imak u yóolo’ob.
“Le keetilo’oba’ jach chéen u ti’al máasewal kaajo’ob, ku k’áatal ti’obe’ tsaaj siijilo’ob ti’ maaya kaajo’ob, ba’ale’ beyxan ka u t’ano’ob u t’aanilo’obi’. Páayt’anta’abon, ts’o’okole’ táan k táakpajal tumen yaan to’on tuláakal ba’ax ku k’áatiko’ob, le je’ela’ táan u múul beeta’al yéetel Comisión para la Juventud y el Deporte (Cojudeq) ts’o’okole’ táan u beeta’al ichil tuláakal u noj lu’umil México”, tu tsolaj Sabido Díaz.
 
 
Máaxo’ob ku táakpajale’ unaj yaan u ja’abil ichil 18 tak 23. Ts’o’okole’ Daniel Sabido tu ya’alaje’ táan u kaxta’al u ts’a’abal túumben pájatalil ti’ táankelemo’ob, ti’al u jóok’ol tu kaajalo’ob, “ti’al u ye’esal ti’ maaya kaajo’obe’ yaan xan máaxo’ob u jach ojelo’ob báaxal”.
Ti’ keetilo’ob beeta’al le sábado máanik ti’ u kaajil Puerto Morelose’, báaxalnaj u múuch’ilo’ob báaxal Tulum, Carrillo Puerto yéetel máax ulabto’ob; báaxta’ab áatletismo, basketbol, fuutbol 7 yéetel bóoleibol, ichil u jaatsil xiib yéetel ko’olel. Beyxan yaan máax kéen u báaxto’ob p’urhepecha booláa, láayli’ ti’ le ka’a jaatso’obo’, tu’ux yaan u táakpajal Asociación Estatal de los Juegos y Deportes Autóctonos y Tradicionales de Quintana Roo.
Encuentro Nacional Deportivo Indígena 2021 tukulta’an u beeta’al tu péetlu’umil Oaxaca, ichil u k’iinil 24 tak 28 ti’ le winalil noviembre yano’ona’. Ti’ u kajnáalilo’ob Puerto Morelose’ yanchaj óoxp’éel ti’ le kamp’éel kúuchilo’ob jóok’sa’an u ti’al bini’, ichil u báaxalil bóoleibol ti’al xiib yéetel ko’olel, beyxan ichil fuutbol 7 ti’al xiib, ka’alikil ko’olel tu náajaltaj u bino’obe’ siijilo’ob Tulum.
Xak'alutskíinsa'an tumen: Sasil Sánchez Chan"
08/11/2021,Cecilia Abreu,Sasil Sánchez Chan,"Mérida, Yucatán",Aj ka’ansajo’obe’ ku yu’ubiko’ob ma’ chuka’an u muuk’il kanan u báakunail Cansino j ts’a’ab ti’obi’,"“Ku ya’alale’ báakunáa j ts’a’ab to’one’ ma’ táan u kaláantik máak je’el bix le uláak’o’obo’, beyxan a’alabe’ ma’ ojéela’an wa éejenta’an u k’a’abéetkunsa’al wa ma’”, tu ya’alaj juntúul x ka’ansaj ts’a’aban ti’ Cansino báakunáa.
Máax ku meyajo’ob ti’ u mola’ayil kaambale’ j ts’a’ab ti’ob u báakunail Cansino tu k’iinil 18 ti’ mayo máaniko’, ba’ale’ láayli’ u tukultiko’ob ma’ jach ma’alo’obe’ tumen jok’a’an u tsikbalile’ ma’ chuka’an u muuk’uli’, le beetik ku yantal u kaxtal u beeta’al uláak’ ba’alo’ob ti’al u kaláantikubáaj máak.
Je’el bix tu beetaj juntúul u x ka’ansajil Normal de Educadoras, máax bin tak Dallas ti’al ka ts’a’abak ti’ uláak’ u báakunáa, ba’ale’ u ti’al Johnson & Johnson; wa ka béeyak ka’ache’ je’el u yóotik ka ts’a’abak ti’ u báakunail kéen ts’a’ab ti’ u yéet ja’abilo’obi’, ma’ tu k’iinil úuchik u ts’a’abal ti’ aj ka’ansajo’obi’, tumen wa ka u beet beey ka’acho’, leti’e’ Pfizer kun ts’a’abil ti’o’.
 
 
Yóok’lal túun tsibkal jóok’sa’an yóok’lal le báakunao’, tu tukultaj u bin tuka’atéen ti’al u ts’a’abal ti’ u jeel báakunáa, ba’ale’ beey réesagadáa, chéen ba’axe’, ka tu yóotaj u beete’, a’alab ti’e’ ts’o’ok u yáax ts’a’abal ti’ Cansinoi’, le beetik ma’ táan u béeytal u ts’a’abal u jeel ti’.  Kex beyo’, yanchaj u páa’tik wakp’éel winalo’ob ti’al u ts’a’abal ti’ le uláak’o’, je’el bix úuchik u ya’alal ti’ tumen j ts’akyaj.
Kex leti’ ma’ béeychaje’, yanchaj uláak’ aj ka’ansaj tu yu’ubajo’ob láayli’ ma’ chuka’an u muuk’il báakunáa ts’a’ab ti’obe’ ka tu jeel ts’íibtaj u k’aaba’ob ti’al u ts’a’abal uláak’ tu k’iinil u báakunail u yéet ja’abilo’obi’; yanchaj máax tu béeykunsaj, je’el bix juntúul u x ka’ansajil pribaadáa najil xook sajakchaj yóok’lal ba’ax ku yu’ubik ti’ le Cansino j ts’a’ab ti’e’e, ka yanchaj u káatik ti’ u ts’akyaj wa no’oja’an ka u beet u ts’a’abal uláak’ ti’, ka núuka’ab ti’e’ “wa ku béeytale’, beet u ts’a’abal tech”.
Tu jo’oloj túun jump’éel winal yéetel uláak’ táanchúumuk ts’a’abak le yáaxo’, bin Siglo XXI kex ma’ tu ts’íibtaj u k’aaba’e’, chéen ba’axe’ ka tu yilaj ma’ chochobkile’, máaxo’ob ku meyaj te’elo’ tu ya’alajo’ob ti’e’, ka u ts’íibt u k’aaba’ yéetel u séelulari’. Mix juntéen k’áata’ab ti’ wa ts’o’okili’ u yáax ts’a’abal ti’ jump’éeli’, ma’ chíikpaj wa ts’o’ok u ts’a’abal ti’ le yáaxo’. 
U ts’áak túun uláak’ jump’éel báakunae’ tu beetaj u yu’ubik “maas chan kaláanta’an”, ts’o’okole’ ku yaj óoltik ma’ a’alak mix ba’al yóok’lal u ka’ap’éel báakunail aj ka’ansajo’ob wa u jeel ti’al u mu’uk’ankúunsa’al le ts’o’ok u yáax ts’a’abalo’.
Tak walkila’, ojéela’an aj ka’ansajo’ob ts’o’ok u kíimilo’ob yóok’lal le k’oja’ana’, náaka’an 200 u túulal lik’ul marzo ti’ u ja’abil 2020, úuchik u káajal pak’be’en k’oja’an; tu ts’ook 2020e’ j kíim 79 u túul yéetel tak walkil ti’ le ja’aba’, ts’o’ok u kíimil 74i’.
Xak'alutskíinsa'an tumen: Sasil Sánchez Chan"
08/11/2021,La Jornada,Sasil Sánchez Chan,Ciudad de México,Max Verstappen náajalt u gran premioil méxico; tu yóox kúuchil k’uch 'Checo',"Tu lu’umil Holanda síij le máax náajalt u yáax kúuchil ichil u keetil Formula Uno, beeta’ab u noj keetil tu kúuchil autódromo Hermanos Rodríguez, tu noj kaajil Ciudad de México, tu’ux chíikpaj xan mexikoil Sergio Pérez, te’e tu yóox kúuchilo’; u ka’ap’éelile’ náajalta’ab tumen j inglesil Lewis Hamilton. Te’e oochela’, Checo ku chíikpajal ka’alikil u ki’imak óolal.
 
 
Xak'alutskíinsa'an tumen: Sasil Sánchez Chan"
08/11/2021,Afp,Sasil Sánchez Chan,"Nueva York , Estados Unidos",Ts’o’ok 50 ja’abo’ob káajak u beeta’al Noj Keetil Áalkab NY; keniailo’ob náajalto’ob u yáax kúuchilo’obi’,"Albert Korir yéetel Peres Jepchirchire’, tu p’atajo’ob paachil uláak’ áalkab máako’ob ichil u keetil xiib yéetel ko’olel, úuchik u beeta’al keetil ti’ le ja’aba’, tu’ux táakapaj kex 30 mil u túul máaki’.
 
 
Xak'alutskíinsa'an tumen: Sasil Sánchez Chan"
09/11/2021,La Jornada Maya,Sasil Sánchez Chan,"Cancún, Quintana Roo",Máaxo’ob ku meyaj yóok’lal aj xíinximbalo’ob QRooe’ tu k’áato’ob ma’ u péektsila’al droogáas ti’ máaki’,"“K páayt’antik tuláakal máax ku meyaj ti’al u k’a’amal aj xíiximbal máako’obe’, ma’ u péektsilta’al, mix jump’íite’, u k’a’abéetkunsa’al droogáas, mix xan ka’a páayt’anta’ak máak ti’al u beeta’al ba’ax ma’ unaji’, beyxan ka ta’akak u pool je’el máaxak ka u máan u kon le ba’alo’oba’”, beey a’alab tumen u éempresaryoilo’ob Quintana Roo ti’ jump’éel k’a’aytajil ts’íib tu múul beetajo’ob. Beyxan tu k’áatajo’ob ti’ u kóonsuladoil le jejeláas lu’umo’obe’ ka yanak u túuxto’ob t’aan ti’ u yéet lu’umilo’obe’ ti’al u ts’a’abal u yojéelto’obe’ u máansa’al droogáas tu lu’umil Méxicoe’ ts’a’aban u kuuch yéetel u si’ipil, “ts’o’okole’ táan k kaxtik jach utschajak tu yicho’ob xíimbalil kéen u beeto’ob wey lu’ume’, chéen ba’ale’ ma’ xan ti’al k ch’ichnaktal to’oni’”.
 
 
Consejos Coordinadores Empresariales tu le péetlu’umo’, (Cancún, Riviera Maya, Chetumal yéetel Cozumele’) tu ts’áajo’ob k’ajóoltbil ju’un tu’ux tu k’áatóoltajo’obe’ ka ya’abkunsa’ak kanan ku beeta’al ti’ tuláakal le kaajo’obo’: “le ba’alo’ob ku yúuchul te’e k’iino’oba’ ts’o’ok u beetik u yantal saajkil ti’al u kóojol máak weye’, ts’o’okole’ yan óol u yúuchul, ba’ale’ k ojel le loobilaj ku beeta’alo’, ku yúuchul tumen táan u ch’a’ak bej tuka’atéen”. 
Tu ya’alajo’obe’, jo’olpóopo’obe’ táan u meyajo’ob ti’al u xu’ulsiko’ob k’aasil ba’al ku yúuchuli’, ts’o’okole’ tu ya’alajo’obe’, je’el xan u ts’áak u yóolo’ob ti’al u béeytal. Beyxan tu k’áatajo’ob ti’ u yóox jaats meyajil jala’ache’, ka no’ojan kaláanta’ak Riviera Maya, yéetel le uláak’ bulukp’éel u méek’tankaajilo’ob Quintana Roo. 
“Táan k k’áatik ti’ kaaje’, ka u beet u tak poolil je’el ba’axak ka u yil jela’ane’, ti’al u t’aan 911 wa 089, tumen k’a’anan u beeta’al ti’al ma’ u yantal sajbe’entsil mix tu’ux; beyxan k k’áatike’ ka jach tsikbalnak máak yéetel u yéet kajalo’obe’, ti’al u paklan kaláantikubáaj máak”, a’ala’ab te’e ts’íibo’.
 
Uláak’ ba’ale’, u múuch’kabil Asociación de Hoteles de Cancún, Puerto Morelos yéetel Isla Mujerese’, tu jóok’saj jump’éel ts’íib tu’ux tu ya’alaje’ u yokol taak’in yéetel u k’uchul aj xíinximbalo’obe’ “chéen ti’ jump’éel chan k’áan t’iinil” yóok’lal ba’ax úuch ti’ jump’éel otel yaan Puerto Morelos; yóok’lale’, jala’ach Carlos Joaquíne’ tu ya’alaje’, jak’a’an u yóol yóok’lal ts’íib j ts’a’ab k’ajóoltbil.
Xak'alutskíinsa'an tumen: Sasil Sánchez Chan"
09/11/2021,La Jornada Maya,Sasil Sánchez Chan,Jo' / Kaanpech,Tren Mayae’ ku chíibesik u yóoxtéen yantal le beyka’aj taak’in suuk u ts’a’abal meyaj te’e xaman-lak’ina’,"K'iintsil / Jairo Magaña 
U meyajta’al Tren Mayae’ ku chíikbesik tak óoxtéen le beyka’aj taak’in suuk u ts’a’abal ja’ab man ja’ab ti’al u yúuchul meyaj te’e xaman-lak’ina’, tumen ku píitmáan ti’ 40 mil miyoonesil pesos te’e lu’uma’, chéen ti’al u Jaatsil 3, ts’o’okole’ le je’ela’ jump’éel ba’al k’a’anan ti’al le baantaa’ tumen ti’ le uláak’ ja’abo’obe’, tres mil miyoonesil pesos yanchaji; ka’alikil yóok’lal u meyajil tu Jaatsil 4 Izamal-Cancún, táan u beeta’al tumen u mola’ayil ICA, taak’ine’ ku chukik kex 30 mil miyoonesil pesos, tu ya’alaj u meyjnáalil Tren Maya tu péetlu’umil Yucatán, Aarón Rosado. 
 
 
Fondo Nacional de Fomento al Turismo (Fonatur) tu lu’umil Yucatáne’ ts’o’ok u káajsik Tercera Jornada de Proveedores del Tren Maya ti’al u meyajil u Jaatsil 2 Calkiní-Izamal, táan u beeta’al tumen u mola’ayil Azvindi Ferroviario, máax yéetel táan u múul ts’aatáanta’al ka beeta’ak tuláakal ba’ax je’el bix unaje’.
Ka’alikil láak’inta’an tumen máax chíikbesik Consejo Coordinador Empresarial (CCE), Rocío del Mar Rosas Aguiar, tu ya’alaj Yucatáne’ yaan u yuumil yéetel u páajtalil u beeta’al noj meyaj je’el bix lela’, le beetik walkila’ táan u yila’al bix u nup’a’al uláak’ mola’ayob. 
“Walkila’ táan k t’aan yóok’al ferreaa nu’ukulo’ob, ba’ale’ yaan ba’alo’ob ku jóok’ol tu bak’pachil, le beetik yaan u k’a’abéetkunsa’al uláak’ meyajo’ob”, tu ya’alaj Rosado Castillo.
 
Ikil ts’o’ok u kaxta’al maanal 17 mil úuchben nu’ukulo’ob ka’alikil táan u beeta’al u meyajilo’ob Tren Mayae’, máax jo’obesik Secretaría de Turismo de Campeche (Sectur), Mauricio Arceo Piña, tu ya’alaj ti’ Fonature’, ma’alob ka beeta’ak u yóoxp’éelil kúuchil e’esajil tu kaajil Candelaria, ti’al u jach chíikbesa’al ba’ax le ts’o’ok u seen kaxta’al te’e baantao’.
Jayp’éel k’iino’ob paachile’, Diego Prieto Hernández, máax jo’olbesik Instituto Nacional de Antropología e Historia (INAH), tu ya’alaje’ yaan u tuukulil u beeta’al ka’ap’éel kúuchil e’esajil, jump’éele’ Chichén Itzá, Yucatán, yéetel uláak’e’ tu bejil Pu’uk.
Xak'alutskíinsa'an tumen: Sasil Sánchez Chan"
09/11/2021,La Jornada Maya,Sasil Sánchez Chan,Ciudad de México,Je’eb tuka’atéen bej ti’al ba’alob ma’ jach wa bix u k’a’abéetilo’obi’,"Tu súutukil ta’aytak u je’ebel u bejil u k’áatal máak tuka’atéen Estados Unidose’, tsóol jayp’éel kisbuutso’ob ti’al u páa’tik u máano’obi’. Tu jo’oloj ka’ap’éel oorase’ béeychaji, ba’ale’ je’el bix úuchik u bin u chúuk’intale’, beyxan úuchik u bin u séebta’al u máan máaki’. U jach chochobkile’, ku yúuchul ichil láas 4 yéetel láas 9 ooráas, lunes tak viernes. Bejo’obe’ p’áat k’aalil 19 winalo’ob ti’al ba’ax ma’ jach táaj k’a’abéeti’, úuchik u káajal u pak’be’en k’oja’anil coronavirus, ts’o’okole’ ku páajtal u yokol máax ku ye’esik ts’o’ok u chúukpajal u báakuna.
 
 
Xak'alutskíinsa'an tumen: Sasil Sánchez Chan"
10/11/2021,La Jornada Maya,Sasil Sánchez Chan,"Mérida, Yucatán","X k’ampaalo’ob yéetel u aj ts’akyajilo’ob mejen kaaje’ tu k’amajo’ob túumben kaambal xook, tu lu’umil Yucatán","Administración del Patrimonio de la Beneficencia Pública (APBPY) tu ts’áaj jayp’éel kaambal xook ti’ maanal 200 u túul ts’akyajo’ob yéetel x k’ampaalo’ob, ti’al u mu’uk’ankúunsa’al ichilo’obe’ bix unaj u kaláantiko’ob ko’olel yo’omchaja’ano’ob.
Meyaje’ múul beeta’ab ichil Secretaría de Salud (SSY) yéetel Alianza Global Pediátrica. U tuukulile’ ka u kan uláak’ ba’alo’ob yóok’lal bix unaj u kaláanta’al yéetel u ts’aatáanta’al ko’olel yaan u yantal u chanpaal ba’ale’ tu’ux ka chíimpolta’ak miatsil, yéetel tu’ux ka yanak kéet óol ichil ko’olel yéetel aj meyajo’ob ts’aatáantiko’ob.
Kaambale’, kan jaats jóok’sa’an ti’: X ma’ keetil kuxtal ich kaaj; U Páajtalil Wíinik; Chíimpolal tu k’iinil u kaláanta’al chanpaal yéetel U nu’ukbesjail meyaj ti’al u yutsil ts’aatáanta’al u toj óolal wíinik tu’ux ka chíimpolta’ak miatsil. Yáax jaatsil kaambale’ káaj tu k’iinil 30 ti’ septiembre yéetel ts’o’ok 22 ti’ octubre, ts’o’okole’ táakpaj 100 u túul máak ti’ 63 u p’éel méek’tankaajo’ob.
 
 
U ka’a jaatsile’, káaj te’e winala’ yéetel yaan u ts’o’okol diciembre, tu’ux yaan u táakpajal uláak’ 100 u túul máak.
“Kaambale’ ku beeta’al ti’al u múul kanik máak ba’al, tu’ux ka k’a’abéetkunsa’ak u nu’ukulilo’ob kaambal suuk u meyaj ti’ kaaj, beyxan tu’ux ka kéet yanak xiib yéetel ko’olel, yéetel tu’ux ka chíimpolta’al U Páajtalil Wíinik”, a’alab tumen APBPY.
Alianza Global Pediátricae’ ku ts’áaj u yuumil ti’al ka’ansaj, máaxo’ob beetik x ma’ bo’olili’, tu’ux xan táaka’an Fundación Bepensa yéetel Galletas Dondé. Ka’alikil mola’aye’, táan u kaxtik u beetik uláak’ mokt’aano’ob ti’al ma’ u ch’éenel u táakmuk’tik ba’al ti’al u yutsil u toj óolal ko’olel ku yantal u neene’ ti’ le péetlu’uma’. 
Tu winalil enero ka káaj u yúuchul tsikbal yéetel x k’am paalo’ob ti’ u mejen kaajilo’ob Tibolón yéetel Chumbek, tu’ux j ts’a’ab ti’ob nu’ukulo’ob ku meyaj ti’ kúuchilo’ob ts’akyaj yéetel beeta’ab u jeel tsikbalo’ob ti’al u ts’a’abal ti’ob séertifikasyon beyxan u chíimpolalil jets’ik u kanmajo’ob tu beel u meyajo’obi’.
Xak'alutskíinsa'an tumen: Sasil Sánchez Chan"
10/11/2021,La Jornada,Sasil Sánchez Chan,Ciudad de México,Ja’ab man ja’ab tu lu’umil Méxicoe’ 16 mil máak ku kíimil yóok’lal u loobilajil kiis buuts’: Anasevi,"César Arellano García
U promeedyoil tu noj lu’umil México yóok’lal loobilaj ku yantal yéetel yaan ba’al u yil yéetel kiis buuts’e’, lik’ul u ja’abil 2015e’, xoka’an naakal 378 mil 504 u p’éelal, ts’o’okole’ tu yóok’lal le je’ela’, j kíim kex 16 mil u túul máak; u k’áat u ya’ale’, ichil jump’éel k’iine’ yanchaj u mu’ukul 44 kimen máak tu yóok’lal, beey tu ya’alaj Arturo Cervantes Trejo, máax jo’olbesik Alianza Nacional por la Seguridad Vial (Anasevi).
Ichil ba’ax xak’alta’an tumen le mola’ayo’, ichil lajuntúul máak kíim ti’ le noj lu’ume’, kantúule’ xíimbalil u máano’ob. Beyxan ti’ lajuntúul máak kíime’, uktúule’ máako’ob ma’ kéet yaniko’ob yéetel máaxo’ob biinsik jump’éel kiis buuts’ (xíimbal máak, aj t’íinchak balak’ ool yéetel máaxo’ob ku máano’ob ti’ mootóo). Beyxan, u sajbe’entsil u kíimil máak kéen úuchuk loobil yéetel kiis buuts’e’, ku yantal ichil máaxo’ob xíimbalil u máano’ob, máaxo’ob ku máan ti’ mootóo yéetel máaxo’ob ku biinsa’al ti’ le kiis buuts’o’obo’.
 
 
Beey túuno’, u sajbe’entsil u kíimil máax xíimbalil u máan kéen úuchuk loobilaj yéetel kiis buuts’e’ ts’o’ok u yéemel, tumen ka’ache’ náakan 25.5 por siientoil u sajbe’entsilil; wa aj t’íinchak balak’ ooke’ lelo’ 18.1 por siientoil éema’an, ba’ale’ ti’al máax ku bin ti’ mootoe’ na’akij tumen k’ucha’an tak 38.9 por siiento yéetel ti’al máaxo’ob ku biinsa’al ti’ le kiis buuts’o’obo’ na’ak xan tumen k’uch tak 22.7 por siiento.
“Le xookilo’oba’ ma’ leti’ u jach k’aasil ba’ali’; ba’ax beetik u jach péek u yóol máake’, leti’ u yila’al ja’ab man ja’abe’ maanal 170 mil u túul mexikanoilo’ob ku yúuchul noj loob ti’ob tu yóok’lal. Asociación Mexicana de Instituciones de Seguros ku tukultike’ sáansamale’ maanal 14 mil wa ba’ax loobilajil yéetel kiis buuts ku yantal”, tu ya’alaj.
Xak'alutskíinsa'an tumen: Sasil Sánchez Chan"
10/11/2021,La Jornada Maya,Sasil Sánchez Chan,Ciudad de México,Ku ya’alik AMLO tu táan ONUe’ ka yanak ''u nu’ukbesajil ti’al u yutsil kaaj'',"Ka’alikil ti’ yaan Consejo de Seguridad ti’ u mola’ayil Organización de las Naciones Unidas (ONU), jala’ach Andrés Manuel López Obrador tu ya’alaj ma’alob wa ka beeta’ak “u nu’ukbesajil yóok’ol kaab ti’al múul kajtal yéetel ti’al u yutsil yantal kaajo’ob”, ti’al beyo’ u chíimpolta’al no’ojan kuxtal unaj u yantal le 750 u túul máaxo’ob kuxa’ano’ob chéen yéetel ka’ap’éel doolar sáansamal. Ti’al u meyaje’ ku páajtal u ch’a’abal taak’in ti’ óoxp’éel tu’ux: u bo’ota’al, ja’an man ja’abe’, u 4 por siientoil u taak’inil le mil u túul máak asab ayik’al te’e yóok’ol kaaba’; óoli’ beey ka bo’ota’ak xan tumen nojoch mola’ayo’ob nonoj taak’in u much’majo’ob yéetel u yáantajil 0.2 por siientoil PIB ti’ lu’umo’ob táaka’an G20.
 
 
Xak'alutskíinsa'an tumen: Sasil Sánchez Chan"
10/11/2021,La Jornada Maya,Sasil Sánchez Chan,"Mérida, Yucatán",U súutukil u chan ch’a’ak u 'síisil',"Ka’alikil jayakbal tu’ux suuk u kajtale’, juntúul juuje’ ku múul yantal yéetel u jejeláasil ba’ax k’askúuntik u yotoch, ikil u seen pu’ulul ba’al tumen máaxo’ob ku xíimbalo’ob Playa Fundadores. 
Xak'alutskíinsa'an tumen: Sasil Sánchez Chan"
11/11/2021,Cecilia Abreu,Sasil Sánchez Chan,"Mérida, Yucatán",Beeta’ab múuch’kabil ti’al u kaxtal u xu’ulul u yokolta’al u kabnáalilo’ob Yucatán; ya’ab taak’in ku pe’etchajal,"Kabnáalo’obe’ ti’ le péetlu’umila’ tu ya’alajo’ob te’e ja’aba’ ts’o’ok u yokolta’alo’ob kex 80 u p’éel u kaajasil tu’ux ku tséenta’al kaab, le beetike’ táan u k’áatiko’ob ka u’uyako’ob yéetel ka ila’ak ba’ax kun beetbil yéetel le talamil ku loobiltiko’oba’; le p’isk’iinil máaniko’, j ch’a’ab 27 u p’éel u kaajasil Supermil, le je’elo’ óoli’ kex 80 mil pesos pe’erta’abij.  
Fernando Rojas, máax jo’olbesik Cooperativa Kabi Jool, tu k’áataj ti’ tuláakal kabnáalo’ob yaane’ ka múuch’uko’ob meyaj, !ti’al ma’ u yúuchul to’on ba’ax suuk u yúuchul ja’ab man ja’ab tumen láayli’ táan u yúuchul (le ookolo’)”, le beetik tu k’áataj ka táakpajako’ob te’e múuch’kabila’ ti’al u paklan kaláantikubáajo’ob.  
Kex leti’ máax jo’olbesik múuch’e’, tu ya’alaj ma’ táan u je’elel ti’al u kaxtik ka ts’a’abak u si’ipil máax ku máan ookol. Ts’o’okole’ kex u yojel máax beetik k’aas tu méek’tankaajil Tizimíne’, ma’ tu yóotaj u ya’al u k’aaba’obi’ ti’al ma’ u k’askúuntik xaak’al ts’o’ok u káajsa’al.  
 
 
Ivonne González, máax chíikbesik Supermiel, mola’ay tu’ux ku beeta’al kaabe’, tu ya’alaj kéen okolta’ak u kaajaso’obe’ ku yokolta’al xan le beyka’aj k’iin tu meyajto’ob; tu beetajo’ob takpool úuchik u yokolta’al 27 u p’éel kaajas tu kaajil San Pedro Chimay, tumen “wa ma’ táan u paklan áantikubáajo’obe’, A’almajt’aane’ ma’ táan u yáantiko’on jach tu chuuka’anil”.
Tu k’áataj xan ti’ tuláakal kaaj ka áanta’ak u kaxt tu’ux biinsa’ab u kaajasil u yik’el kaab ch’a’abij, ts’íibta’an LMG, ts’o’okole’ máax u yojel wa ba’axe’ yaan u chan bo’ota’al xan tu yóok’lal, tumen kex 80 mil pesos tu pe’ertaj úuchik u yokolta’al ti’. Wa yaan máax u yojel wa ba’axe’, ku páajtal u t’aan te’ela’: 9992695992 yéetel 9999008634.
“Chi’ichnakil ba’al le ookol ku yantala’”, tu ya’alaj Nelly Ortiz, máax jo’olbesik Abeja Planet, úuchik u beeta’al k’a’aytajil tsikbal; tu ya’alaje’, yaan uláak’ péetlu’umo’ob je’el bix Pueblae’ tu’ux ts’o’ok u yantal u kaxta’al ka yanak máax beetik áak’ab kananil.  
Walkila’, ku yokol tuukul ti’ tumen ta’aytak u káajsa’al u jóok’sa’al le kaabo’, ts’o’okole’ wa ma’ táan u ch’éenel le ookolo’oba’, yaan u pe’ertiko’ob meyaj úuch káajak u beeta’al.
Xak'alutskíinsa'an tumen: Sasil Sánchez Chan"
11/11/2021,La Jornada Maya,Sasil Sánchez Chan,"Tulum, Quintana Roo",Mola’ayo’obe’ tu tukultik u manik k’áax ti’alinta’an tumen u oteleroilo’ob Riviera Maya ti’al u beeta’al Tren Maya,"Rosario Ruiz / Miguel Améndola U mola’ayil Secretaría de Desarrollo Agrario, Territorial y Urbano (Sedatu) yéetel Fondo Nacional de Fomento al Turismo (Fonatur) ts’o’ok u túuxtiko’ob ts’íib ti’al u k’áatiko’ob ka éejenta’ak u beeta’al topograafiko xaak’alo’ob ichil u k’áaxil oteleero’ob yaan Riviera Maya. Wa tumen ka u ya’alob ma’alo’obe’, ma’ xan wa ka ma’anak ti’ob ti’al u beeta’al u bejil Tren Maya. Yóok’lale’, u yuumil mola’ayobe’ ku ya’aliko’obe’ le bajux táan u tukulta’al u ts’a’abal ti’ob yóok’lal le k’áaxo’obo’, jach ma’ k’ucha’an ti’ le beyka’aj unajo’. 
Le miércoles máanika’, j ts’a’ab k’ajóoltbil jayp’éel ju’uno’ob túuxta’ab tumen Sedatu, tu’ux ku k’áata’al ti’ otelero’ob yaan te’e jáal ja’o’, ichil u xóot’il Playa del Carmen-Tulum, tu’ux ku k’áata’al ti’obe’ ka yanak u náats’alo’ob te’e mola’ayo’ “ti’al u káajsiko’ob tsikbal ti’al u ko’onol k’áax, tu’ux yaan u bejil 307.
Ti’ jump’éel ti’ le ju’un túuxta’abe’ ku k’áata’al ti’ u yuumil k’áax wa ti’ máax yaan u jo’olbesajile’, ka u ts’áaj u páajtalil le mola’ayo’ ti’al “u beeta’al xaak’alo’ob yéetel meyajo’ob tumen Fonatur, wa je’el máaxak ka u jets’ le mola’ayo’, ichil k’áax u ti’alintmaj” wa tumen beey ka k’uchuk k’a’abéetchajalo’.
 
 
Ichil le je’elo’oba’: u beeta’al topografiko meyaj, u ts’a’abal chíikulalo’ob, áarkeologiko xaak’al (tu’ux ka máanak xaak’al INAH), u yila’al bajux u tojol le k’áaxo’bo’, u xak’alta’al beyka’aj ba’alo’ob wa kúuchilo’ob yaani’, u beeta’al u xaak’al p’iisil bix kéen lúubuk meyaj te’elo’ (tumen Semarnat), yéetel je’el ba’axak xaak’al ka k’a’abéetchajak ti’al u je’ets’el wa no’oja’an wa ma’ u beeta’al Tren Maya te’elo’. 
Yóok’lale’, k’áatchibta’ak Lilia González, máax beetik u tsikbalil k’áax ichil u yuumil yéetel u mola’ayilo’ob Tren Maya tu baantal Tulum-Bacalar, ka tu ya’alaje’, le ju’un túuxta’abo’, ch’éen ti’al u k’áata’al ka cha’abak u beeta’al xaak’al k’a’abéet, ti’al u je’ets’el, wa ma’, bix je’el u taal ti’ kaaj ka máanak u beel Tren te’elo’.
Unaj u k’a’ajsa’ale’, le 16 ti’ agosto máaniko’, mokt’anta’ab “Convenio de terminación anticipada del convenio de fecha 4 de junio del año 2003” ichil u jats meyajil SCT Quintana Roo yéetel Ayuntamiento de Solidaridad, tu’ux ku je’ets’ele’, ti’al u béeytal u beeta’al Tren Mayae’, k’a’abéet u ma’anal k’áax yaan ichil u noj bejil 307, ichil u jaatsil ku k’áatal Playa del Carmen.
Xak'alutskíinsa'an tumen: Sasil Sánchez Chan"
11/11/2021,La Jornada Maya,Sasil Sánchez Chan,Kaanpech,U jejeláasil ba’al unaj u yojéelta’al yóok’lal Pueblos Mágicose’ yaan u díijitalisarta’al,"Bejla’a juevese’ yaan u káajal u díijitalisarta’al u jejeláas ba’al yóok’lal u kaajil Palizada yéetel Isla Aguada, tu péetlu’umil Kaanpech, ikil táan u beeta’al Cruzada Nacional para la Digitalización Turística en Pueblos Mágicos. U mola’ayil Secretaría de Turismo, tu ts’áaj k’ajóoltbile’, táan u kaxta’al ka péektsilta’ak yéetel ka ojéelta’ak uláak’ ba’alo’ob yóok’lal le kaajo’oba’, ti’ táanxel péetlu’umo’ob.
 
 
Xak'alutskíinsa'an tumen: Sasil Sánchez Chan"
11/11/2021,Reuters,Sasil Sánchez Chan,"Madrid, España",Ma’ xaan ka k’a’alak u xuul kaajil bejo’ob yaan tu chik’inil Polonia,"Polacoil jala’ache’ táan u xak’altik u jet’sik jayp’éel p’iisilo’ob ti’al u jets’ik ba’ax táan u yúuchul ikil táan u yokol táanxel kajil máako’ob te’e tu’ux yaan u xuul lu’umili’; ichil ba’ax ku tukultik u beetike’, leti’e’ u k’alik bej k’ucha’an tak Bielorrusia, yéetel u k’áatik ka yanak u k’áatchibta’al kaaj ichil OTAN, beey a’alabik tumen juntúul k’a’aytajil.
 
 
Xak'alutskíinsa'an tumen: Sasil Sánchez Chan"
12/11/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",U kuxtalil k’áak’náab: Copidaster cavernicola,"Tu petenil Cozumele’ yaan juntúul u jejeláasil u yeek’il k’áak’náabe’ Copidaster cavernicola u k’aaba’, chéen ichil u yáaktunil El Aerolito ku yantal, beey tu ya’alaj j biologóo marino Fernando Calderón Gutiérrez, máax tu ya’alaje’ yaan ofiuro, Ophionereis commutabilis, uláak’ juntúul ti’ le ba’alche’oba’ óoli’ je’el bix le yáaxo’, ba’ale’ u yooke’ maas ya’ab u wúuts’ul.
Calderón Gutiérrez tu ya’alaje’ ts’o’ok u yila’al yéetel u yáantajil míikroskopya elektroonika beyxan yéetel jeneetikae’, ka’ap’éel u jejeláasil le ba’alche’a’. Ma’ juntakáalilo’obi’. Ts’o’okole’ ya’abach juntéenake’, mix táan u pakta’alo’ob tumen éespeleobiología tumen ma’ táan u sa’atal u boonil, je’el bix suuk u yúuchul yéetel uláak’ ba’alche’ob yaan ich áaktúun.
 
 
“Le je’elo’oba’ ba’alche’ob ma’ seen úuch ku yantalo’obi’, le beetik ma’ k’éexek u wíinkilal je’el bix uláak’ ba’alche’ob yaan ich áaktúun”, tu ya’alaj. Kex yaan uláak’ u yeek’ilo’ob k’áak’náabe’, ts’o’ok u yila’ale’ ma’ jump’éelilo’obi’.
U boonil eek’o’obe’, ol chak, ts’o’okole’ yaan u t’o’olilo’ob óol saktak. Jo’op’éel u k’ab yaan yéetel u piimile’, je’el bix u polokil u na’il u yaalil u k’ab wíinik. U ya’abile’, ku nojochtal ichil 30 yéetel 40 seentimetróos. Ofiuroe’, yaan jayp’éel jela’an ba’al ti’, je’el bix, tu chúumukile’, kanti’its amay yaan ti’ yéetel óoli’ jump’éel sentiimetróo ku p’isik; u k’abe’ chowak ba’ale’ bek’ech, yéetel ichil ka’ap’éel yéetel óoxp’éel milimeetróos u piimil.
Xak'alutskíinsa'an tumen: Sasil Sánchez Chan"
12/11/2021,Abraham Bote Tun,Sasil Sánchez Chan,"Mérida, Yucatán",Najmal u ts'a'abal u p'iisil u yu’uk’ul ch’ujuk ba’al tu lu'umil Yucatán,"Especial: Menos azúcar
Jach paal Alejandro ka’aj káaj u yuk’ik refreeskóo, 7 u ja’abil ba’ale’ leti’e’ ts’o’okili’ u káajal u bin u man u yo’och “cheeskóo” yiknal ma Mari, juntúul x ts’íik ko’olel, je’el bix u k’a’ajsiko’. Ka’alikil u bine’, ku k’o’ok’olik éenbase tu píix. Beey úuchik u kanik ti’ u yuum yéetel ti’ u na’, suukchaj ti’, tumen u yojel ma’ táan u páajtal u p’áatal mina’an refreskóo kéen janak. 
Walkila’, maanal 30 u ja’abile’ mantats’ u kaxtikubáaj ti’al u ch’éenel u yuk’ik ch’ujuk ba’al, tumen u yojel ma’ uts ti’al u toj óolali’, tumen máanja’an u polokil ts’o’okole’ yaan uláak’ k’oja’anilo’ob ti’. “Jach táaj ki’, ba’ale’ jach ma’ patali’”.
Jump’éel ba’al beetik u k’oja’antal máak ti’ diáabetis yéetel polokil tu péetlu’umil Yucatáne’ leti’ u seen u’uk’ul ch’ujuk ba’al, ts’o’okole’ 47 por siiento máanja’an u promeedyoil wa ku ke’etel yéetel uláak’ u péetlu’umilo’ob México, beey a’alab tumen Paulina Magaña, máax jo’olbesik u múuch’kabil Salud Alimentaria de El Poder del Consumidor. 
 
 
Ichil jayp’éel ba’alob xak’alta’an tumen múuch’kabile’, tu kaxtaj u mola’ayil Bepensa ku ya’alike’, juntúul yukatekoile’ ku yuk’ik kex 240 u liitrosil refreeskóo, ka’alikil 163 liitros u promedyoil juntúul mexikanoil. Bepensae’ jump’éel mola’ay ku beetik, ku konik yéetel ku t’oxik 35 u p’éel u jejeláasil refreskóos yéetel ma’ karbonatadil uk’be’en ba’alo’obi’.
Paulina Magañae’ tu ya’alaje’, talamilo’ob yaan tumen seen polok máak, wa máanja’an u polokil yéetel xan diabeetise’ jach nuup’el yéetel u seen u’uk’ul ch’ujuk ba’al wa refreskóos, ba’ale’ le je’ela’ óoli’ beey u yúuchul ti’ tuláakal u noj lu’umil México.
Yóok’lal u k’oja’anil diaabetis tu lu’umil Yucatáne’, x xak’al xooke’ tu ya’alaj ojéela’an u promeedyoile’ 10.7 por siiento, ba’ale’ u promeedyoil ichil tuláakal Méxicoe’ xoka’an 10.3 por siientoil; óol ka’anal yaan xan. Uláak’ ba’ale’, leti’ polokil máanja’an ich nukuch máak tumen Yucatáne’ 44 por siientoil ti’ leti’obe’ máanja’an u aalil, ba’ale’ ichil u noj lu’umil Méxicoe’ 33 por siientoil u promeedyoil.
 
U seen u’uk’ul refreskoe’ ku beetik u seen máan u aalil máak tumen kex chéen jump’íit ch’ujuk ba’al ka u’uk’uke’ ku beetik u ya’abtal u 60 por siientoil u páajtalil u seen poloktal mejen paalal. Beyxan, u yu’uk’ul refresko sáansamale’ 26 por siientoil u ya’abkunsik u páajtalil u tsa’aysik diabetis, yéetel ojéela’an xan yaan ba’al u yil yéetel k’oja’anilo’ob ku tsa’ayal tu puksi’ik’al máak.
 
Paulina Magaña ku ya’alike’, láayli’ u seen k’oja’anta’al máak tumen refreskose’ láayli’ séeba’an u páajtal u jáanjan ma’anal tumen kaaj, suuka’an u yu’uk’ul yéetel óoli’ je’el tu’uxak ku k’a’ayta’al, ts’o’okole’ ch’ujuk u guustóo; kéen u’uk’uk juntéene’, ya’abach ba’al ku beetik ti’ u wíinkilal máak.
Beyxan, ti’ mejen kaajo’obe’ mina’an uk’be’en ja’ ti’ kaaj, wa talam u kaxta’al, le beetik ya’abach máake’ ku kaxtik uláak’ ba’al ti’al u yuk’ej, je’el bix refreskos. Uláak’ ba’ale’, mola’ayob konik ch’ujuk ba’ale’ nuup’ulo’ob meyaj yéetel u jo’olpóopil le kaajo’obo’, le beetike’ yaan ba’alo’ob beetik ka éejenta’ak ba’al kex ma’ jach no’oja’an ti’ kaaji’.
 
U ta’ak’al ju’un tu bak’pachi refreskos ti’al u ya’alal ba’axten ma’ jach patal u yuk’ule’ noj ba’al, tumen ichil tuláakal u lu’umil Latinoamérica yaan k’a’anan ba’al ts’o’ok u k’éexel tumen, ba’ale’ táan u binetik u yantal uláak’ a’almajt’aan ti’al u no’ojachajal ti’ kaaj. 
Paulina Magaña tu ya’alaj xane’, k’a’anan u séeb beeta’al k’eexilo’ob ti’ bix u tséentikubáaj kaaj; ma’ unaj u yantal ya’abach ch’ujuk ba’al ti’al uk’bil ti’ kaaj wa mina’an utsil ba’al ti’al u jaanta’al. Ich Alianza por la Salud Alimentariae’, táaka’an jejeláas múuch’kabilo’ob, je’el bix El Poder del Consumidor. Leti’obe’ tu ts’áajo’ob k’ajóoltbil jump’éel nu’ukbesaj ku k’aaba’tik: Nuestros niños son primero, tu’ux ku k’áata’al ti’ jo’olpóopo’obe’ ma’ u cha’abal u ko’onol chatarráa ba’alo’ob ti’ najilo’ob xook yéetel ka tse’elek k’a’aytajilo’ob ku beeta’al tu táan mejen paalal, tu lu’umil México.
Xak'alutskíinsa'an tumen: Sasil Sánchez Chan"
15/11/2021,Rosario Ruiz Canduriz,Sasil Sánchez Chan,Playa del Carmen,Beeta’ab u múuch’tambalil mayiistaob; chíimpolta’ab k’aay tuukul yéetel paax,"Maaya paaxe’ u’uya’ab ka’alikil beeta’ab u jejeláasil e’esajilo’ob ichil II Encuentro Internacional de Mayistas beeta’ab tu méek’tankaajil Playa del Carmen, te’e k’iino’oba máana’, tu’ux chíimpolta’ab j xak’al xook, j paax yéetel j maaya ts’íib Martiniano Pérez Angulo. Te’e múuch’tambalo’, j ts’a’ab k’ajóoltbil túumben xaak’alo’ob beeta’an yóok’lal le úuchben miatsila’, ba’ale’ beyxan túumben meyaj beeta’an tumen u aj ts’íibilo’ob u petenil Yucatán.
“Je’el máaxake’, yaan u béeytal u k’ajóoltik xaak’aloob yéetel nojoch ba’al ku bin u yojéelta’al ti’ maaya miatsil”, beey a’alab tu súutukil úuchik u chúunsa’al le meyajo’, tumen j xak’al xook Claudio Obregón, máax tu beetaj u tse’ekil El Relato Mitológico de la Cueva Pak Ch’en.
 
 
Te’e súutuko’ múuch’ aj xak’al xooo’ob, aj ts’íibo’ob yéetel tsolnu’uk xíimbalil, tu’ux jach a’alabe’, maaya miatsile’ kuxa’an, le beetik unaj u jach chíikbesa’al, u péektsilta’al yéetel u chíimpolta’al. “Uts k ilik u beeta’al xaak’alo’ob, u yojéelta’al uláak’ ba’alo’ob yóok’lal le úuchben mayaobo’, ba’ale’ beyxan kin ts’áak u níib óolalil ikil táan u yantal u kúuchil ti’al xan u yúuchul t’aan yóok’lal u maayailo’ob le k’iino’oba’,ti’al to’on kuxa’ano’ob ich k miatsil, tumen láayli’ yaan u meyaj its’atsil k beetik”, tu ya’alaj Miriam Morales, maaya x k’aay tuukul. 
J xak’al xook Jens Rohark, ti’ u lu’umil Alemaniae’, tu tse’ektaj “El Monstruo de la Tierra de Palenque”, “Análisis arqueoastronómico y recientes estudios en el Gran Juego de Pelota de Chichén Itzá” yéetel “Las Reinas Mayas de Cobá”, ka’alikil x francesail Sophia Pincemin tu beetaj u tsikbalil “El Descubrimiento de la Tumba II de Calakmul”.
Táakpaj xan j maaya ts’íib Wildernain Villegas yéetel u’uya’ab u paax u múuch’il Túumben K´aay, taal ti’ u méek’tankaajil José María Morelos; j ts’íibk’aay Gaspar Maglah Canule’, tu tse’ektaj “Historia de Kantunilkín” yéetel x ts’íib Miriam Moralese’ tu ts’áaj k’ajóoltbil “La Mujer en la Literatura Maya y Lectura Poética”.
Ka’alikil u máan k’iine’, beey úuchik u bin u tse’ektal uláak’ ya’abach ba’al tumen aj xak’al xooko’ob. Tu ts’ook k’iinile’, tsikbalta’ab “Interpretación de la Historia de México”, tumen Samuel Cervera; “El Códice Maya de México”, tumen Jens Rohark yéetel “Los Individuos Precerámicos en Quintana Roo”, tumen éespeleologóo Jerónimo Avilés cerraron, ti’al u k’a’alal u meyajil le múuch’tambala’.
Xak'alutskíinsa'an tumen: Sasil Sánchez Chan"
15/11/2021,Juan Manuel Contreras,Sasil Sánchez Chan,"Mérida, Yucatán","Camino del Mayab, nu'ukbesaj ti'al xíinximbal, ku páajtal u beeta’al ti’ ts’ono’oto’ob yéetel maaya kaajo’ob","Camino del Mayabe’, jump’éel meyaj ti’al u k’a’amal aj xíinximbal máako’ob; k’a’abéetkunsa’an 100 kiloomeetróos ti’al u xíimbalta’al wa ti’al u yáalkabtik máak ti’ t’íinchak baalak’ ook, ka’alikil u páajtal u je’elel máak ti’ 45 u p’éel kúuchilo’ob, je’el bix ts’ono’ob, áasiendaob yéetel maaya kaajo’oj. U bejil xíimbalile’ ku káajal Dzoyaxhé yéetel ku ts’o’okol Mayapán.
Táanil u chúunsajil Tianguis Turísticoe’, u mola’ayil Secretaría de Fomento Turístico (Sefotur) de Yucatán tu ts’áaj k’ajóoltbil le túumben ba’alo’ob yaan u páajtal u yila’al ti’ le jejeláas kúuchilo’ob ti’al xíinximbal.
“Táan cha’an wey Yucatáne’, táan u taal u chúunul cha’an maanal ka’ap’éel ja’ab káajak u meyajta’al. Ts’o’ok k ilik ya’abach talamilo’ob, ba’ale’ táan u bin k jóok’ol táanil ikil táan múul meyaj”, tu ya’alaj u meyajnáalil Turismo, Michelle Fridman Hirsch tu áasiendail Mucuyché, tu méek’tankaajil Abalá.
 
 
Tu k’a’ajsaje’, ti’al u ja’abil 2019e’, tu xíimbaltaj Feria del Turismo de Madrid, tu lu’umil España. Ichil meyaj tu beetaj te’elo’, leti’e’ múuch’tambal yanchaj yéetel Xunta de Galicia, jump’éel u baantail le te’elo’, tu’ux meajta’an jump’éel noj kúcuhil ti’al xíimbaltbil yéetel jach chíikbesa’an ti’ yóok’ol kaab: u bejil Santiago Compostela.
“Ka tsikbalnajen yéetelo’ob yóok’lal bix je’el u páajtal k múul meyaje’, t ilaj tu lu’umil Yucatáne’ yaan ya’abach bejo’ob. Yaan sak bejo’ob; le yaan te’e áasiendas tu’ux ku meyajta’al kij yéetel u beelil chimes k’áak’”, tu ya’alaj. 
Ts’o’okole’, tu ya’alaj xan yaan uláak’ ya’abach kúuchilo’ob je’el u yutstal tu yich máak kéen xíimbalta’ako’ob. Le beetik beeta’ab jump’éel ba’al je’el bix le ts’o’okili’ u yila’al ma’alob u k’a’amal tumen aj xíinximbalo’ob. 
Ulyses Huesca Tercero, máax jo’olbesik Ecoguerreros Yucatán tu ya’alaje’ yaan uláak’ u kaajilo’ob yóok’ol kaab tu’ux ku múuch’ul u jejeláasil máako’ob kaxtik uláak’ bix u yúuchul kuxtal. Ts’o’okole’ Yucatáne’, ma’alob u ti’al xíinximbalil tumen ma’ sajbe’entsili’, yéetel uts u k’a’amal táanxel kajil máako’ob. 
Xak'alutskíinsa'an tumen: Sasil Sánchez Chan"
16/11/2021,Miguel Améndola,Sasil Sánchez Chan,"Tulum, Quintana Roo",Ts’o’ok u káajal u k’áata’al tumen éejidatario’obe’ uláak’ 100 pesos ti’al u xíimbalta’al u yúuchben kaajil Cobá,"Tu jo’oloj jayp’éel winal káajak u beeta’al u máanil yéetel u tsikbalile’, u éejidatarioilo’ob Cobáe’ ts’o’ok u káajsik u k’áatiko’ob uláak’ 100 pesos ti’al u páajtal u yokol máak u cha’ant u yúuchben kaajil Cobá, je’el bix úuchik u yáax k’áatiko’ob ti’ Instituto Nacional de Antropología e Historia (INAH) tu chúumukil le ja’aba’.
Fausto May Cen, máax jo’olbesik u múuch’il u éejidoil Cobáe’, tu tsolaje’, jumpáay ti’ le 80 pesos ku k’áata’al tumen INAHe’, káaj u k’áata’al, lik’ul u k’iinil 15 ti’ noviembree’, uláak’ 100 pesos, ba’ale’ le je’elo’ juntats’ u  k’uchul yiknal le éejidoo’.
Tu k’a’ajsaje’ yaan ka’ach u káajal u bo’ota’al le 100 pesos’, ti’al u k’iinil 15 ti’ noviembre, ba’ale’ úuchik u káajal u tsikbaltiko’ob yéetel u jala’achilo’ob u lu’umil México’, beyxan yéetel mola’ayo’ob taasik aj xíinximbalo’ob tak te’e kaajo’, tu jets’ajo’obe’ tak tu jo’oloj ka’ap’éel winalo’ob kéen beeta’ak.
 
 
Beyxan tu ya’alaje’, ma’ yanchaj mix jump’éel talamil ti’ob yéetel aj xíinximbalo’obi’, tumen aantes ka tu ts’áajo’ob k’ajóoltbil le k’eexila’ yiknal máaxo’ob k’ujsik aj xíinximbalo’ob te’e baantao’.
Tu tsikbaltaj ma’ táan u tukultik wa le ba’ax táan u beeta’ala’, je’el u taasik talamil tu paachil k’iin, tumen ka’ap’éel winal aantes káaj u ya’aliko’ob, ts’o’okole’ yaan uláak’ úuchben kaajo’ob tu’ux asab ko’oj u bo’ota’al ti’al u yokol máaki’.
“Beyo’, kex ts’o’ok u chan máan k’iin káajak u tsikbalta’al bix kun bo’otbil le je’ela’, leti’e’ bejla’a ka káaj u bo’olchajal. Tak walkila’, ma’ yanak mix jump’éel talamil, táan k k’áatik ka bo’ota’ak u yokol máak; jun jaatse’ u ti’al INAH, uláak’e’ ti’al éejido. 180 pesos u yokol máaki’”, tu tsikbaltaj.
Leti’e’ uts úuchik u yilik u máan le k’iino’oba’, tumen te’e úuchben kaaja’, ya’abchaj aj xíinximbalo’ob, le beetike’, uts xan úuchik u bin ti’ máaxo’ob ku meyajo’ob te’ela’. Yéetel táan xan u páa’tiko’ob ka cho’obanak te’e tu k’iinilo’ob ke’elila’, ti’al u bin u ya’abtal u náajal yaan. 
Xak'alutskíinsa'an tumen: Sasil Sánchez Chan"
16/11/2021,Juan Manuel Contreras,Sasil Sánchez Chan,"Mérida, Yucatán","J ts’a’ab k’ajóoltbil 75 nu’ukbesajo’ob meyaj ti’al u xíimbalta’al Jo’, Progreso yéetel u bak’pachilo’obi’","Ka’alikil ti’ yaan tu kaajil Progreso, u jala’achil u péetlu’umil Yucatán, Mauricio Vila Dosal yéetel u séekretaryoil Turismo, Miguel Torruco Marquése’ tu ts’áajo’ob k’ajóoltbil 75 u p’éel nu’ukbesajo’ob ti’al u xíimbalta’al u kaajil Jo’, Capital Cultural y Gastronómica del Sur; beyxan Riviera Yucatán, tu’ux je’el u k’uchul yantal maanal 19 mil 688 u p’éel meyaj ti’al kaaj, tu’ux yaan u k’a’abéetkunsa’al maanal 17 mil 207 miyoonesil pesos.
Tu kúuchil Casa de la Cultura, Julián Zacarías Curi, u jo’olpóopil u kaajil Progreso tu k’a’ajsaje’, tu winalil septiembre ti’ u ja’abil 2018e’, ka’aj ook meyaje’, mina’an mix ja’ te’elo’: “mix ba’al yaan weye’, jach k’aas yanil ba’al te’e k’inako’obe’”, tu ya’alaj. 
 
 
Tu yáax winalil meyaje’, tu tsikbaltaj, tu láak’intaj jala’ach Vila Dosal tak Miami ti’al u múul tsikbalo’ob yéetel u mola’ayil Carnival, tu’ux ku k’ujsa’al u cheemil aj xíinximbal máako’ob tak Progreso. Ba’ale’ ti’ j-a’alab ti’ob mola’aye’ “ma’ taak u ka’a suut wey lu’ume’”.
“Jala’ach túune’ tu k’áataj ka ts’a’abak ti’ob 100 k’iino’ob ti’al u beeta’al meyajo’ob. Beey úuchik u káajal u k’éexel Progreso”, tu ya’alaj. Ichil ba’ax táan u beeta’ale’, ti’ yaan úuchik u beeta’al Prolimpia, mola’ay ku máan u mol u ta’il míis kaaj; beyxan j ts’a’ab nu’ukul k’a’abéet ti’al u yantal uk’be’en ja’ ti’ kaaj yéetel túumbenkunsa’ab kúuchilo’ob chéen beey tu’ubsa’ano’obi’.
Beyxan beeta’ab meyajo’ob ti’al u je’ebel bej tu’ux ka k’uchuk máak te’e jáal ja’o’, j ts’a’ab u kúuchilo’ob báaxal yéetel k’íiwiko’ob; yaan uláak’o’ob je’el bix Casa de la Cultura yéetel merkaadóo. 
Beey túuno’, tu súutukil úuchik u t’aan máax jo’olbesik Secretaría de Turismo (Sectur), Miguel Torruco Marqués, tu ya’alaje’ tu winalil octubree’, u péetlu’umil Yucatánae’ p’áat ichil le óoxp’éel péetlu’umo’ob ti’ u lu’umil México, tu’ux ya’ab taak’in ku ts’a’abal ti’al u beeta’al meyajo’ob ti’al u k’a’amal aj xíinximbalo’obi’.  
Yéetel k’a’aytajilo’ob beeta’ab te’e k’iino’oba’, ojéelta’ab táan u chúukpajal taak’in táan u ts’a’abal ti’al u beeta’al meyajo’ob, maanal 27 mil miyoonesil pesos, yaan u ts’a’abal ti’ wakp’éel jaatso’ob yaan ti’ le péetlu’uma’, yéetel yaan u beetik u yantal 41 mil u p’éel meyajo’ob ti’al kaaj.
Xak'alutskíinsa'an tumen: Sasil Sánchez Chan"
16/11/2021,La Jornada,Sasil Sánchez Chan,"Atacama, Chile","U x tokoy lu’umil Atacama, u kúuchil u muukul nook’ ma’ táan u búukinta’al","Le ku ye’esa’ala’ ma’ jump’éel kúuchil koonoli’, mix xan u kúuchil u líik’sa’al nook’i’; chéen u lu’umil Atacama, tu noj lu’umil Chile, tu’ux seen biinsa’an p’atbil chéen beyo’ u tajan ya’abil nook’ ku ma’anal, ku búukinta’al yéetel ku pu’ulul tumen u máakilo’ob EU, Europa yéetel Asia. Ja’ab man ja’ab u nikkúunsa’al kex 59 mil u tóoneladasil ba’al; ti’ ku yoksa’al tu baantal u k’áak’náabil Iquique.
 
 
Xak'alutskíinsa'an tumen: Sasil Sánchez Chan"
17/11/2021,La Jornada Maya,Sasil Sánchez Chan,"Mérida, Yucatán",Tianguis Turísticoe’ sáasil ich u yéek’jolch’e’enil bej pak’be’en k’oja’an: AMLO,"“Tüumben sáastal, u yóol le ba’ax táan u yúuchula’, u káajbal túumben k’iin ti’al u kaajil le noj lu’uma’, u ts’ook éek’jolch’e’en bej tu’ux yano’on ka’ach tu yóok’lal pak’be’en k’oja’an. T máansaj ya’abach talam k’iino’ob, jach yanchaj yaj óol”, tu ya’alaj u jala’achil México, Andrés Manuel López Obrador, úuchik u chúunsik u beeta’al Tianguis Turístico 2021 tu noj kaajil Jo’.
Jala’ache’ tu chíimpoltaj noj meyaj táan u beeta’al Yucatán, Kaanpech yéetel Quintana Roo ti’al u xíimbalo’ob, le beetike’ tu ka’a jets’aj u t’aan ti’al ka beeta’ak ka’ap’éel u plaantail u meyajta’al sáasil.
“Yaan to’on u jets’t’aanil ti’al ka beeta’ak ka’ap’éel téermoelektriikáa wey Yucatáne’, jump’éel tu kaajil Saki’, uláak’e’ tu kaajil Jo’, ti’al beyo’ ma’ u p’áatal mix máak x ma’ sáasil ti’ le petenila’”.  
 
 
Beyxan, tu ya’alaje’ u ya’abkúunsa’al u kóojol máak u xíimbal le noj lu’uma’ “ma’ táan u je’elel”, tumen ku alab óoltik ma’ u xu’ulul u yantal máak ku k’uchuk u xíimbalt le lu’uma’, tumen ya’abach ba’al yaan ti’al u ye’es u noj lu’umil México, ts’o’okole’, tu ya’alaj yóok’lal úuchben kaajo’obe’, “mix Atenas, mix Egipto” yaan je’el bix le yano’ob weye’.  
Tu ch’a’achibtaj u ki’ichkelemil u yúuchben kaajil Calakmul, Kaanpech, tumen u xíimbalta’al le kaaja’ yaan noj ba’altal kéen yanak Tren Maya, ts’o’okole’ Yucatáne’ u ye’esajil ti’ bix bin je’el u páajtal u ka’a tóochta’al meyaj u ti’al kaaj, tu jo’oloj pak’be’en k’oja’an.  
Jala’ache’ tu k’a’ajsaj te’e jueves ku talaa’, yaan u much’ikubáaj yéetel u jala’achil Estados Unidos, Joe Biden yéetel u yáax ministroil Canadá, Justin Trudeau ti’al u xak’altiko’ob u mokt’aanil koonol tu’ux táaka’an le óoxp’éel noj lu’umo’obo’.
 
“Ki’imak k óol k k’amike’ex Tianguis Turístico, asab utsil beeta’an yéetel no’oja’an tukulta’an”, beey tu ya’alaj u jala’achil Yucatán, Mauricio Vila tu súutukil úuchik u chúunsik le meyajo’, tu kúuchil Centro Internacional de Congresos.
Tu ts’áaj u níib óolalil ti’ u jala’achil u noj lu’umil México, úuchik u k’a’ajsik táakbesa’ab Yucatán ichil u beel Tren Maya. Tu ya’alaje’, yóok’lal le noj meyajo’ yaan u yantal uláak’ ya’abach máak kéen u xíimbalt le lu’uma’, tumen yaan xan u k’a’antal ti’al aj xíinximbalo’ob ku kóojolo’ob Quintana Roo.
“Tu lu’umil Yucatáne’ ya’abchaj u suut taak’in yóok’ol u 11 por siientoil, ts’o’okole’ tu jo’oloj jo’olajun winale’, ts’o’ok u yantal uláak’ 8 mil meyajo’ob mina’an ka ook le pak’be’en k’oja’ano’”, tu ya’alaj jala’ach.
Beey túuno’, jala’ache’ tu ya’alaj Tianguis Turístico ku beeta’al te’e lu’uma’, óoli’ beey jump’éel ba’al xáanchaj lajunp’éel ja’ab táan u náayta’al. “Taak in wa’alik te’exe’, ma’ chéen ch’a’abil úuchik u béeytal u beeta’al le meyaja’. Ma’ káajak k meyaj , mix teen mix Torruco te’e tu’ux yano’on walkila’, ka’aj káaj k tukultik ka beeta’ak Tianguis Turístico te’e lu’uma’”. 
Ba’ale’ Torrucoe’ tu ya’alaj ti’al ka béeyake’, unaj u yantla u kúuchil tu’ux u wulabkúunsa’al tianguis tu’ux ku táakpajal ya’abach táanxel noj lu’umo’ob, le beetik u jala’achil Yucatáne’ tu beetaj Centro Internacional de Congresos yéetel nojochkíinsa’ab xan Centro de Convenciones Siglo XXI. 
Miguel Torruco Marquése’, tu ya’alaj táan u alab óoltik u bin utsil ti’ máaxo’ob k’amik aj xíinximbal máako’ob, tumen ts’o’ok u p’áatal paachil le 46 por siientoil éemelil yanchaj úuchik u yantal pak’be’en k’oja’an ti’ le meyaja’.
Ikil táan u beeta’al u 45 u téenal Tianguis Turísticoe’, chíimpolta’ab óoxtúul máak yóok’lal meyaj u beetmajo’ob: Piquis Rochin tumen u péektsiltik u xíimbalta’al le lu’uma’, tu noj lu’umil México; Adair Wakefield Margo beey u x péektsilt lu’umil tu táan táanxel noj lu’umo’ob te’e ja’aba’; Lilia Ríos yéetel Francisco del Toro tumen ku péektsiltiko’ob k’ajla’ay yéetel miatsil, leti’ob patjo’ol La Providencia. 
Te’e súutuko’, tákapaj máax beetik u séekretaryail Fomento Turístico tu péetlu’umil Yucatán, Michelle Fridman, u séekretaryoil Defensa Nacional, General Luis Cresencio Sandoval, u séekretaryoil Marina, José Rafael Ojeda, máax jo’olbesik Fondo Nacional de Fomento Turístico (Fonatur) Rogelio Jiménez Pons, u jala’achil u noj kaajil Jo’, Renán Barrera Concha, ichil uláak’o’ob.
Xak'alutskíinsa'an tumen: Sasil Sánchez Chan"
17/11/2021,La Jornada Maya,Sasil Sánchez Chan,"Mérida, Yucatán",Fonature’ tu ts’áaj k’ajóoltbil bix kun chíikpajal ichil yéetel u paach Tren Maya,"Fondo Nacional de Fomento al Turismoe’ (Fonatur) tu ts’áaj k’ajóotlbil, ichil u 45 u téenal u beeta’al Tianguis Turístico, bix kun chíikpajal ichil yéetel u paach chimes k’áak’. U tuukulile’ u chíimpolta’al u jejeláasil miatsil Chiapas, Tabasco, Kaanpech, Yucatán yéetel Quintana Roo. Jóok’sa’an óox jaatsil meyaj Tren: Xíinbal, P’atal yéetel Janal.
 
 
Xak'alutskíinsa'an tumen: Sasil Sánchez Chan"
18/11/2021,Rosario Ruiz Canduriz,Sasil Sánchez Chan,Jo',Sedenae’ tu ts’áaj k’ajóoltbil u túumben nu’ukbesajil u kaláanta’al Quintana Roo,"U mola’ayil Secretaría de la Defensa Nacional tu ts’áaj k’ajóoltbil u túumben nu’ukbesal ku tukultik u beetik ti’al u kaláantik Quintana Roo, mu’uk’ankúunsa’ab ba’ax ku beeta’al ti’al u yutsil u xaman baantail le lu’umo’; u tuukulile’, ka beeta’ak Batallón de Seguridad Turística, tu’ux ka táakbesa’ak uláak’ ah kanan kaajo’ob, beyxan u beeta’al kuarteles yéetel u ka’ansa’al aj kanan kaajo’ob táanili’ u meyajo’ob te’e péetlu’umo’.
Tu súutukil úuchik u tse’ek le miércoles máanika’, je’el bix suukile’, t’aanaj séekretaryo Luis Cresencio Sandoval González​ ka tu ya’alaje’, lik’ul u yáax k’iinil diciembree’ yaan u yantal te’e péetlu’umo’ mil 445 u túul u aj kanan kaajilo’ob Guardia Nacional, máaxo’ob yaan u máano’ob kalan tu méek’tankaajilo’ob Benito Juárez, Solidaridad yéetel Tulum.
 
 
“Yaan u ts’aatáanta’al u kaláanta’al kaaj yéetel aj xíinximbalo’ob, je’el bix kun bin u yáalkab ja’abe’, beyxan kun bin ts’a’abal u jeel nu’ukulo’ob k’a’abéet ti’al u beeta’al le kananila’”, tu ya’alaj. U aj meyajilo’ob Guardia Nacional kun k’uchulo’obe’ jach kaambanaja’anob ti’ bix u kaláanta’al kaajo’ob suuk u xíimbalta’alo’ob, ts’o’ookole’ Quintana Rooe’ no’oja’an ti’al u beeta’al yéetel ti’al u páajtal u biinsa’al tak ti’ uláak’ kaajo’ob ti’ le noj lu’uma’. 
Uláak’ ba’ale’, leti’e’ báatayon kun beetbilo’; yaan u yantal múul meyaj yéetel u jala’achil le péetlu’umo’ ts’o’okole’ yaan u je’ets’el juntúul máax ti’al u jo’olbesik unidad de inteligencia, leti’e’ jaats meyajil tu’ux kun much’a’al ba’ax kun k’a’abéetchajal ti’al u béeytal u beeta’al wa ba’ax: “tin kun jóok’ol ba’ax unaj u yojéelta’al ti’al ka áantajnajak ti’al u tse’elel múuch’o’ob beetik k’aas te’e kaajo’”.
Beyxan yaan u yáanta’al mola’ayo’ob ti’al u biinsa’al tu táan júudisyal tuláakal ba’ax beetik u yantal loobilajil te’elo’, ts’o’okole’ yaan u ts’aatáanta’al tuláakal ba’ax unaj u beeta’al. Uláak’ ba’al ku kaxta’al u beeta’ale’, leti’e’ u mu’uk’ankúunsa’al u múuch’il máaxo’ob ku meyaj ti’al u kaxta’al ka yanak jets’eknakil, yana u p’i’isil bix kun jóok’ol meyaj te’e múuch’ila’, ti’al u yila’al ba’ax ku binetik u táakmuk’ta’al.
Tu tsikbaltaj xane’, ts’o’ok u ts’a’abal jun xóot’ k’áax, tu kaajil Tulum, ti’al “u ts’a’abal jump’éel u kúuchil Guardia Nacional”, tumen beyo’ yaan u yáantaj u chíikpajal ti’ yaan ich kaaji’.
Xak'alutskíinsa'an tumen: Sasil Sánchez Chan"
18/11/2021,Joana Maldonado,Sasil Sánchez Chan,"Chetumal, Quintana Roo",X maaya chuuyo’obe’ táan u táakpajoalo’ob ti’ múuch’tambal ti’al u ye’esa’al u jejeláasil búukinajo’ob,"X maaya chuuyo’ob ti’ u kaajil X-Pichil, tu méek’tankaajil Felipe Carrillo Puertoe’, táan u táakpaajlo’ob lik’ul bejla’a juevese’, tu múuch’tambal Encuentro de Arte Textil Mexicano, táan u beeta’al Complejo Cultural Los Pinos; beyxan táan u táakpajlo’ob ti’ tsikabal táan u beeta’al yóok’lal “u muuk’il máasewal kaajo’ob yéetel bix ts’o’ok u kaniko’ob múul meyaj”.
Meyajo’obe’ táan u beeta’al tumen u mola’ayil Secretaría de Cultura, ti’ u jala’achil u noj lu’umil México; táan u táakpajal maanal ti’ 30 u p’éel u máasewal kaajilo’ob México, máaxo’ob u jach kanmajo’ob chuuy yéetel u beeto’ob nook’. Ti’al le je’ela’, t’ana’ab u múuch’il Lool pich, ti’al u konik, u ye’esik yéetel u ka’ansik meyaj u yojel u beetej. Múuch’tambale’ káaj bejla’a 18 yéetel yaan u ts’o’okol 21 ti’ noviembre.
 
 
Amanda Beatriz Tah Aranae’ leti’ máax chíikbesik múuch’il, tu’ux táakpaja’an maanal junk’aal ko’olel. Leti’e’ ku tsikbaltike’, tu winalil julio ka yáax t’ana’abo’ob tumen le mola’ayo’, ti’al u táakpajalo’ob Encuentro de Arte Textil.
“Ma’ chéen koonol yéetel e’esajil k beetik, yaan xan kaambal yóok’lal bix je’el k no’oja’an kaláantik k maarkáa, beyxan bix je’el u beeta’al u suut taak’in, yéetel bix je’el u páajtal k beetik múul meyaj ti’ k kaajal, ti’al u páajtal k beetik uláak’ meyaj k’abo’ob, ts’o’okole’ walkila’, kéen suunako’ob kaaje’ yaan u páajtal k táakmuk’tik uláak’ x meyajo’ob ti’al ma’ u je’elsik ba’ax ku beetiko’obi’”, tu tsolaj Amanda Tah.
Ichil meyajo’ob ku beeta’ale’, leti’e’ u beeta’al u xíimbalil e’esaj nook’ sáansamal. U múuch’kabil Lool piche’ yaan u táakpajal ti’ u ye’esajil “La Serpiente”, tu’ux yaan u ye’esik ka’ap’éel nook’ chíimpolta’an beey u asab ma’alobil nook’ yéetel uláak’ ka’ap’éel xok chuuy chuya’an ti’ k’ab yéetel ti’ u máakinal pedal.
Ti’al tsikbailo’ob kun beetbile’, yaan xan u táakapajl le múuch’ila’, yéetel uláak’o’ob taalja’an ti’ u péetlu’umilo’ob Puebla, Oaxaca, Chiapas yéetel tu noj lu’umil Guatemala.
Amanda Beatriz Tah tu ya’alaj xane’, táan u páa’tiko’ob u béeytal u much’ikubáajo’ob yéetel uláak’ mola’ayo’ob ti’ u lu’umil México, beyxan ti’ táanxel lu’umo’ob, ti’al u tsikbalo’ob yéetel beetiko’ob mokt’aano’ob. Je’el bix xan u náats’alo’ob yiknal Instituto Mexicano de la Propiedad Intelectual (IMPI), Secretaría de Economía (SE) yéetel uláak’o’ob.
Xak'alutskíinsa'an tumen: Sasil Sánchez Chan"
18/11/2021,La Jornada Maya,Sasil Sánchez Chan,"Cancún, Quintana Roo",Bíin p’áatak u ki’ichkelem boonil Dizzer Onne tu puksi’ik’al Riviera Maya,"J boon Pablo Torres Rodrígueze’ (1988-2021) tu kan u sut jats’uts its’atil je’el baxak pak’ile’, je’el tu’uxake’ ku beetik, Museo Reina Sofía (España), Palacio de Bellas Artes (CDMX), wa tu bejil u méek’tan kaajilo’ob Quintana Roo. J jaliscoil gráaffiteroe’ kíins’ab, tu kaajil Canún, le marte 16 máanika’; jo’olajun ja’ab tu meyajtaj u jejeláasil boon ich noj kaajo’ob.
Xak'alutskíinsa'an tumen: Sasil Sánchez Chan"
19/11/2021,Rosario Ruiz Canduriz,Sasil Sánchez Chan,"Playa del Carmen, Quintana Roo","J its’at Fabián Cháireze’, ku beetik páayt’aan ti’ kaaj ti’al u mu’uk’ankúunsa’al uláak’ bix u xiibtal máak","K’a’anan u káajal u k’áatchi’ibtik xiib bix u yóol, beyxan u káajal u cha’ak yéetel u yantal u yóol ti’al u káajal u máan tu’ux ma’ táan u beetik ka’achil, je’el bix u ye’esik ba’ax ku yu’ubik, u mu’uk’ankúunsik u xiibil yéetel u jeel paakatil, ba’ale’ ti’al u béeytale’ jach k’a’anan u ye’esa’al uláak’ ba’al ti’, tumen ti’ ba’ax ku yilike’, ku káajal u na’atik ba’ax cha’aban u beetik yéetel ba’ax ma’, beey tu ya’alaj Fabián Cháirez, j its’at meyaj beetik ba’al ti’al u chíikbesik u yaanal paakatil u xiibtal máak yéetel u ye’esik sexual óol ichil u boonil.
J boon tu ya’alaje’ le ba’ax ku chíikbesik oochelo’obe’ ya’abach juntéenake’ ku beetik u yantal t’aan, tumen ku chíikbesik xiib yéetel u yóolil ko’olel, tu’ux ku ye’esiko’ob ba’ax ku yu’ubiko’ob yéetel u ya’abile’ boox oot’el: “lelo’ jach k’a’anan in ti’al tumen ti’ jump’éel lu’um je’el bix México, tu’ux xiibe’ táanil yaan, tu’ux ku ja’atsal máak yóok’lal bix síijik yéetel tu’ux ku péech’óolta’al kaaje’, yaan ya’abach loobilaj jeets’el yóok’ol kaaj yéetel ya’abach juntéenake’ ku jelbesik ba’al ti’ bix u biinsikubáaj kaaj”.
 
 
Tu ya’alaje’ yaan ya’abach meyaj táan u binetik u beeta’al, ya’abe’ ti’al u na’atal beyka’aj nojoch yanik le talamila’, tumen ya’abach juntéenake’ ku tsikbalta’al bix unaj u yóol xiib, ba’ale’ kéen jo’op’ok u beeta’al ba’ale’ ma’ táan u chíimpolta’al.
U meyaje’ ts’o’ok lajun ja’ab káajak u beetik, ts’o’okole’ u ya’abile’ ti’ fíiguratibáa boonil u beetmaj; u meyajtmaj uláak’ ba’alo’ob, je’el bix u patjo’olil búukinaj, u patjo’olil kúuchilo’ob, nu’ukulo’ob, oochelo’ob, cha’ano’ob yéetel u péektsiltik miatsile’ k’a’anan ti’al ba’a xku beetik, tumen beyo’ ku páajtal u ye’esik ba’ax ku tukultik.
Máaxo’ob ku bonike’ ma’ táan u chíikbesa’alob mix tu’ux, le beetik ku ye’esiko’ob. Ku kaxtik u ye’esik uláak’ tuukulo’ob, yéetel yaanal paakatil, “míin ma’ jéets’ek mix tu’ux le noj péektsil táan u yantala’ ba’ale’ yaan u k’uchul u k’iinil u jéets’el”.
“Txáaka’anen ti’ péeksajil tu’ux táan u k’áatchi’ibta’al ya’aba’ach ba’al, ba’ale’ ma’ táaka’aneni’; ts’o’ok u káajal u chíikpajal ba’ale’ ma’ jump’éel ba’al jeets’eli’. Ichil u múuch’il its’ato’ob yéetel le kin meyajo’ taak k xka’altik uláak’ ba’alo’ob ts’o’okili’ u p’áatalo’ob paachil, taak k ch’a’ajoltik yéetel k méek’ik u teeknikail, jayp’éel ba’alo’ob ku tukulta’al úuchbentak, je’el bix ooleo, áakuarela yéetel uláak’ nu’ukulo’ob p’aata’ano’ob…” tu ya’alaj. 
U meyaje’ ma’ je’elek, mix tu k’iinil pak’be’en k’oja’anil: ti’al u ts’o’okbal 2020e’, tu beetaj e’esajil meyaj España; tu winalil enero 2021, tu kaajil Barcelona yéetel ti’al julioe’ Londres.
Xak'alutskíinsa'an tumen: Sasil Sánchez Chan"
19/11/2021,Cecilia Abreu,Sasil Sánchez Chan,"Mérida, Yucatán","Machismoe’, kuuch jeets’el beetik u yantal talamilo’ob ti’ xiibo’ob, tak kéen úuchuk loobilajil","Antoine Reynaud, juntúul máak jach kaambanaja’an yóok’lal Intervención de Violencia, yéetel máax táaka’an xan ich Programa de Reeducación para Víctimas y Agresores de Violencia de Pareja ku taal u beeta’al tumen Secretaría de Salud (SSY), ku tukultik u k’iinil xiiobo’obe’ jump’éel ba’ax kaxtik u chíikbesik xiibe’ je’el u páajtal u yila’al náach ti’ ba’ax suuk u nup’a’al je’el bix machiismóo yéetel páatriarkaadóo, tumen wa ka béeyak u k’éexele’ yaan xan u páajtal u k’éexel bix u no’ojanil u xiibtal wíinik, ti’al ma’ u yantal mix ba’al p’atik ich sajbe’entsil u toj óolal u yóol yéetel u wíinkilal wíinik. 
“Machismoe’ ku na’ata’al beey kuuch ts’a’aban yóok’ol xiib, kex ma’ patali’, yóok’lal ba’ax unaj u beetik wa ba’ax ku ti’alintik xiib, wa le tuukul a’alik xiibe’ asab k’a’anan”.
Yóok’al le tuukulo’oba’ xiibe’ ku káajal u loobilaj, “machismoe’ ku jelbesik ba’al ti’ to’on”, tumen ku tukulta’ale’ xiibe’ ma’ unaj u tukultik ba’ax ku yúuchul yéetel, ba’ale’ le je’elo’ kúulpach u xíimbal ti’ u yutsil óol.
 
 
Beey túuno’, yóok’lal ba’ax ku yu’ubik xiibe’, yaanal xan u tsikbalil, tumen talamilo’ob ku yantal yóok’lale’ ku chíikpajal ti’ jaytúul xiib ku kíinsikubáaj, tumen u xookile’ asab ya’ab wa ku ke’etel yéetel ko’olel “tumen ich kaaje’ chéen ku cha’abal u ye’esiko’ob kéen k’uuxinako’ob”.
Ichil xaak’al beeta’ab tu ja’abil 2020e’, tumen Instituto Nacional de Estadística y Geografía (INEGI), 184 u túul xiin tu kíinsajubáaj; ko’olele’ 59 mujeres; le je’ela’ ku chíikbeiske’ u 75 por siientoil kíinsajil yanchaj Yucatáne’ xiib beetej.
Beyxan Antoine Reynaude’ ku ya’alike’, kéen a’alak ti’ xiib “ma’ táan u páajtal” u ye’esik ba’ax ku yu’ubike’, ku káajal u talamtal ti’ob kéen yanak u tsikbalt yéetel u núupo’ob (u láak’o’ob wa u yéet yantalo’ob).
Tu ya’alaj xane’ yaan yuumo’obe’ chéen ti’ u x ch’uupul paalal ku ye’esik u yaabilaj, ba’ale’ ti’ xiibe’ ma’ táan u beetik wa ku talamtal ti’ob. Ts’o’okole’ beey u káajal u yantal jela’an ba’al ti’ xiibo’ob, beey u káajal u loobiltiko’ob uláak’ máako’ob wa ko’olel.
Yóok’lal le je’ela’, ku páayt’antik máak ti’al u táakpajal ichil u kaambalil “hombres que desean mejorar la convivencia con su pareja”, táan u ts’a’abal lalaj lunes ti’ Zoom; beyxan tu ya’alaje’, ku páajtal u t’aan máak ti’: 800 108 8000, tu’ux ku páajtal u yáanta’al máak tu séeblakil wa u ya’alal tu’ux je’el u páajtal u bin kéen yanak wa ba’ax talamil; ti’al u k’áata’al áantaj tu kúuchil Centro Integral de salud Mental (CISAME) ku páajtal u t’aan máak ti’: 9999459970.
Xak'alutskíinsa'an tumen: Sasil Sánchez Chan"
19/11/2021,Juan Manuel Contreras,Sasil Sánchez Chan,"Mérida, Yucatán",U x nook'olil k'áak'náab,"U x nook’ilil k’áak’náabe’, ba’alche’ob ma’ táan u chíimpolta’al tumen ma’ jach k’ajóolta’ani’. “Ya’abach máake’ ma’ u yojel wa yaan le ba’alche’a’, ma’ili’ káajak u máan chukbili’; tak chuk kayo’obe’ ma’ u yojelo’ob u k’a’ananil, le beetik mix tech u ma’achal”; tu ya’alaj j xak’al xook Miguel Olvera Novoa.
Isostichopus badionotus u sientifiikoil k’aaba’. K’a’anan ti’al u yutsil yantal kuxtal te’e tu’ux yano’, tumen ku máan u cho’ob u taamil k’áak’náab. Kéen kíimik ba’alche’ob ich ja’e’, ku k’astalo’ob, le túun leti’e’ ku máan u láaj luk’sej”, tu ya’alaj Olvera, máax táaka’an ichil u jaats meyajil Recursos del Mar ti’ u mola’ayil Cinvestav, tu kaajil Jo’.
 
Ti’ yóok’ol kaabe’ yaan u jejeláasil holoturias,u kúuchkabalil ba’alche’ tu’ux yaan u ch’i’ibalil, maanal ti’ mil yaan. Tu lu’umil Yucatáne’, waxakp’éel u jejeláasil u yaan. Ti’ ku kuxtalo’ob tu taamil k’áak’náab. Sajbe’entsil yanik u kuxtalo’obi’ tumen ku jach máan chukbil.
Ya’abach ti’ leti’obe’ ku mukikubáajo’ob ti’al u kaláantikubáajo’ob, ba’ale’ yaan uláak’o’obe’ yóok’kabil ja’ ku yantalo’ob. Le ku kuxtalo’ob Yucatáne’, ku káajal u yantal u mejenil ti’al yáax k’iin, wa tu ts’ook k’iinilo’ob ke’elil. 
Xak'alutskíinsa'an tumen: Sasil Sánchez Chan"
22/11/2021,María Briceño,Sasil Sánchez Chan,"Mérida, Yucatán","Díijital aj xíinximbalo’ob yéetel náaysaj óol láayli’ unaj beeta’ale’, le ku yantal walkil táan u máan Covid","Tu jo’oloj yabach talam winalo’ob tu máansaj wíinik yóok’lal Covid-19e’, ya’abach meyajo’ob yanchaj u je’elsa’al, je’el bix le ku beeta’al ti’al u k’a’amal aj xíinximbal máako’ob. Ba’ale’ walkila’ táan u yantal uláak’ túumben péektsilo’ob je’el bix díijital aj xíinximbalo’ob, buurbujáa xíinximbal yéetel rebaancháa xíimbal.
Úuchik u káajal u meyaj máak tu yotoche’, káaj u yantal túun díijital aj xíinximbalo’ob. Jump’éel ba’ax chíikbesiko’obe’, leti’ u táanilkunsiko’ob ka yanak utsil WiFi ti’ob, beey a’alab tumen u mola’ayil Airbnb, tumen ka jo’op’ u kaxta’al tu’ux u p’áatal máake’, máayta’ab u kaxanil 288 miyoonesil u téenal.  
“To’on Airbnb k ilike’ ya’abach máak káaj u meyaj tu yotoch úuchik u káajal pak’be’en k’oja’an, ba’ale’ walkila’ ku kaxtik u béeytal u meyaj je’el tu’uxak najile’”, beey tu ya’alaj  Carlos Olivos, máax jo’olbesik RRPP AirBNB México, úuchik u beetik u tse’ekil “El nuevo turista, cambios psicográficos del viajero Post Covid” ka’alikil táan u beeta’al Tianguis Turístico tu noj kaajil Jo’.
 
 
Jiménez, máax jo’olbesik koonol ich Amadeus México, tu tsikbaltaj uláak’ ba’al yóok’lal rebaancháa xíimbalil, tumen le je’elo’obo’ ku beeta’al ti’al u sutik máak tuláakal le k’iino’ob ma’ páatchaj u jóok’ol ka’alikil táan pak’be’en k’oja’an, ts’o’okole’ aj xíinximbalo’obe’ ku bo’otiko’ob uláak’ wa bajux ti’al u yantal uláak’ utsil ba’al u ti’alo’ob.
“Beey máan jump’éel ja’ab yéetel uláak’ waxakp’éel winalo’ob ts’o’okole’ ma’ jóok’eni’, yaan túun in beetik walkila’, le óoxp’éel xíimbalil p’aatal in beetej”, tu ya’alaj. 
Ti’ le ba’ax táan u chíikpajal wakila’, ku tukultik yaan u yúuchul ti’ le ka’alajun winalo’ob táan u taalo’ob, ts’o’okole’ ya’abachaj xan xíimbal meyajo’ob ku beta’al.
Beey túuno’, Javier Murillo, founder, Chairman yéetel u CEOil Metrics, tu ya’alaj mix juntéen yáax k’áata’ak u k’iinilo’ob je’elil ti’ le mola’ay tu’ux ku meyajo’, je’el bix le táan u k’aáta’al ti’ le ts’ook óoxp’éel winalo’oba’, ts’o’okole’ le k’iino’ob ku k’áata’alo’ maanal jump’éel p’isk’iinil. Tuláakal le je’elo’ ku núup’ul yéetel le xíimbalilo’ob ku taal u beeta’al te’e k’iino’oba’.
Jiménez tu ya’alaje’, ti’ jump’éel xaak’al beeta’abe’, ila’ab ti’ lajuntúul máake’, bolontúul láayli’ sajak u jóok’ol xíimbal tu yóok’lal pak’be’en k’oja’an.
Xak'alutskíinsa'an tumen: Sasil Sánchez Chan"
22/11/2021,Cecilia Abreu,Sasil Sánchez Chan,"Mérida, Yucatán","U 80 por siientoil x k’ooso’ob, wa ko’olel ku meyaj ich naj, tu noj kaajil Jo’e’, ma’ ts’a’aban u nu’ukbesajil kanan u ti’alo’ob","U yantal tsoolil k’a’abéet ti’al u yojéelta’al ba’axo’ob talamil táan u máansiko’ob x k’ooso’ob, wa ko’olelo’ob ku meyajo’ob ich naje’, k’a’anan tumen yéetele’ yaan u páajtal u k’áata’al ti’ jo’olpóopo’obe’ ka tsikbalta’ak tuláakal ba’ax k’a’abéet ti’al u yutsil yantalo’ob, beey tu ya’alaj Raquel Aguilera Troncoso, máax jo’olbesik Jade Propuestas Sociales y Alternativas al Desarrollo, A.C., múuch’kabil táan u jo’olbesik u  tsoolil 362 ko’olel ts’o’ok u yóotik táakpajal, yéetel tu’ux ts’o’ok u yila’ale’, u 80 por siientoile’ mina’an u nu’ukbesajil kanan táakmuk’tiko’ob.
“Ya’abach meyaj táan u binetik ti’al u béeytal u chíimpolta’al je’el bix unaje’: meyaj”, beey tu ya’alaj Norma Palacios Trabamala, máax beetik u séecretariail jéeneral ich Sindicato Nacional de Trabajadores y Trabajadoras del Hogar (SINACTRAHO); meyaje’ ma’ táan u chíimpolta’al meyaj je’el bix unaje’, tu lu’umil Yucatáne’ ojéela’an u 97 por siientoil ko’olel ku meyaj ich naje’ mina’an u mokt’aanil meyaj táakmuk’tik páajtalilo’ob unaj u yantal ti’, ts’o’okole’ u 80 por siientoile’ mina’an u nu’ukbesajil kanan u ti’alo’ob, ts’o’okole’ ti’ máaxo’ob yane’ ma’ u meyaj ts’áak ti’obi’, yaan ti’ob tumen yaan u láak’o’ob ts’áak ti’; ti’ le 362 u túul ko’olel k’áatchibta’abe’, chéen ti’ kantúul yaan u nu’ukbesajil kanan. 
 
 
Beey túuno’, leti’obe’ mina’an tu’ux u yojéeltiko’ob ba’al k’a’anan u ti’alo’ob, mix nu’ukbesajo’ob beeta’al u ti’alo’ob, ts’o’okole’ le je’elo’obo’ talamo’ob ku páa’tiko’ob je’el u páajtal u séeb ts’aatáanta’al yéetel tsoolil táan u beeta’al, “tsoolile’ jach k’a’anan, ts’o’okole’ je’el u yáantiko’ob ti’al k múul meyaj […] Ku ye’esik bix yanik u kuxtal k-éet ko’olelil”.
Beyxan ku tukultike’, k’a’anan u beeta’al meyaj ti’al u chíimpolta’al páajtalilo’ob, le beetik najmal u beeta’al le tsoolila’, ti’al u yojéelta’al bix yaniko’ob. Ku tukultike’, yáax ba’ax unaj u yúuchule’ leti’ u ts’a’abal ojéeltibil ti’ x meyajo’ob, ba’ale’ beyxan ti’ máaxo’ob ts’áak meyaje’, ba’axo’ob páajtalil unaj u yantal ti’ob, je’el bix u ts’a’abal u nu’ukbesajil u kanantáalo’ob ba’ale’ beyxan u ts’a’abal u yojéelto’ob tu’ux mola’ayil unaj u bino’ob kéen yanak wa ba’ax talamil ti’ u meyajo’ob.
Te’e ja’ab ku taala’, ku páa’tik ka béeyak u beeta’al meyajo’ob ti’al u yutsil ko’olel, tu’ux ka táakbesa’ak tsikbalo’ob k’a’anan ti’al u chíimpolta’al u páajtalilo’ob, le beetik ku k’áatik ti’ yukatekail ko’olele’ ka u táakbesubáajo’ob ti’ le múuch’kabilo’ ti’al u yáanta’alo’ob kéen k’a’abéetchajak.  
Makieze Medina, máax jo’olbesik jeeneróo yéetel meyaj ichil u mola’ayil Instituto de Liderazgo Simone de Beauvoir, ku tsikbaltik u yantal le tsoolil tu noj kaajil Jo’a’ “k’a’anan tumen ku ye’esik ba’ax ku páajtal u beeta’al ti’ uláak’ kaajo’ob wa péetlu’umo’ob” le beetik ku k’áatik ti’ jo’olpóopo’obe’ ka ch’a’anukta’ak bix u beeta’al ti’al u ya’abkúunsa’al le meyaja’.
Xak'alutskíinsa'an tumen: Sasil Sánchez Chan"
22/11/2021,Juan Manuel Contreras,Sasil Sánchez Chan,"Mérida, Yucatán","J ts’a’ab k’ajóoltbil u kúuchil xook ‘Feliciano Sánchez Chan’, tu chan kaajil Tzucmuc","Le sábado máanika’ je’eb u joolil u najil áanalte’ob ti’ chan kaaj méekt’ant’a’an tumen Chankom, Yucatán. U beetchajale’ péektsilta’ab tumen u kúuchil Centro Cultural y de Derechos Humanos “Casa Colibrí” yéetel Reserva Ecológica “Amazili” úuchik u múul meyajo’ob yéetel Secretaría de Educación del Gobierno del Estado de Yucatán (Segey).
 
 
Xak'alutskíinsa'an tumen: Sasil Sánchez Chan"
23/11/2021,Rosario Ruiz Canduriz,Sasil Sánchez Chan,"Playa del Carmen, Quintana Roo",J ts’a’ab k’ajóoltbil Atlas Nacional de las Abejas; jach chika’an u petenil Yucatán yóok’lal u meyajil kaab,"Jo’oljeak luense’ j ts’a’ab k’ajóoltbil Atlas Nacional de las Abejas y Derivados Apícolas, meyajta’ab tumen Secretaría de Agricultura y Desarrollo Rural (Sader) yéetel Instituto Nacional de Estadística y Geografía (INAH), tu0ux jach chíikpaj u péetlu’umil Yucatán yéetel Kaanpech, tumen leti’e’ tu’ux asab yaan máaxo’ob meyajtik yéetel jóok’sik kaab ichil tuláakal u noj lu’umil México.
Ichil ba’ax ku xo’okol te’e áanalte’o’, tu lu’umil Méxicoe’ ku beeta’al 57 mil 995 u tóoneladasil kaab ichil jump’éel ja’ab (ichil u ja’abil 2014-2018), ichil tuláakal u lu’umilo’ob yóok’ol kaabe’ ti’ yaan tu waxakp’éel kúuchil tu’ux ku meyajta’al kaab yéetel tu yóox kúuchil ichil lu’umo’ob túuxtik táanxel tu’ux ti’al u konik. U 30% ti’ le kaab je’elo’, ti’ ku beeta’al Yucatán, Kaanpech yéetel Quintana Roo: 17 mil u túul kabnáalo’obe’ ku meyajtiko’ob maanal 0.5 miyoonesil u jobonilo’ob kaab. Uláak’ k’a’anan ba’ale’, leti’ u promeedyoil per kaapitáa ti’ beyka’aj kaab ku k’a’abéetkunsa’al tu lu’umil México, tumen xoka’an 300 gramos lalaj ja’ab.
 
 
Beey túuno’, ichil u jaatsil tu’ux ku xo’okol jayp’éel ba’alo’ob yóok’lal beyka’aj kaab ku beeta’ale’, ku chíikpajal u péetlu’umil Yucatán, tumen tu ja’abil 2019e’, tu lu’umil Yucatáne’ ku beeta’al nueebe mil 810 tóoneladas; Kaanpeche’ syeete mil 520, yéetel Quintana Rooe’ trees mil 255. Yóok’lal jobono’obe’, chíikpaj bix yanik ka’ach tu ja’abil 2017; yáaxe’ ku chíikpaj Yucatán te’e yáax kúuchilo’, tumen yanchaj 250 mil 73 u p’éelal, ts’o’okole’ ti’ yaan Kaanpech, tu’ux yanchaj 205 mil 377 yéetel Quintana Roo tu’ux xoka’ab 120 mil 188 u p’éelal. 
U xookil kabnáalo’ob tu ja’abil 2017, ichil tuláakal u lu’umil Méxicoe’, j náak 43 mil 478 u túulal. 10 mil 500e’ ti’ yanchajo’ob Yucatán, 6 mil 810 Kaanpech yéetel 3 mil 520 tu péetlu’umil Quintana Roo. 
Te’e áanalte’o’ jóoksa’an jun jaats jach chéen u ti’al xunáan kaab. Tuláakal ba’ax jóok’sa’an te’elo’ náak’an tak ti’ u ja’abil 2019, ba’ale’ aj xak’al xooko’ob táakpajo’obe’ tu ya’alajo’obe’ mantats’ u túumbenkúunsa’al ba’ax ts’a’abani’. Tu ya’alajo’ob xane’, yáax juntéen u mu’uch’ul beyka’aj ba’al ojéela’an yóok’lal kaab yéetel u yiits. U súutukil úuchik u ts’a’abal k’ajóoltbil Atlas Nacional de las Abejas y Derivados Apícolase’ ku páajtal u cha’anta’al te’ela’: https://www.gob.mx/agricultura.
Xak'alutskíinsa'an tumen: Sasil Sánchez Chan"
23/11/2021,Cecilia Abreu,Sasil Sánchez Chan,"Mérida, Yucatán","Táan u ye’esik u muuk’il Halach’o’, ts’o’ok u tse’elel u j komisil éejidóo: Fernando May","Fernando May, juntúul u éejidatarioil Halach’oe’ tu ya’alaj le domingo 21 ti’ noviembre máaniko’, jéets’ k’a’anan ba’al ti’al u éejidoil le kaaja’, ikil táan u ba’ateltiko’ob ka utsil bo’ota’ak u k’áaxo’ob tumen ti’ kun beetbil Tramo 3 ti’ Tren Maya, ba’ale’ ti’ múuch’tambale’, tu béeykuns u tseliko’ob u j komisil le éejidóo’, F.Y.H., máax ma’ patal úuchik u bo’otik k’áax ti’ob bini’.
David Rey kun p’áatal tu jeel beey u j komisil u éejidoil Halach’o’, tumen beey úuchik u je’ets’el ka’aj beeta’ab yéeytambal, tu’ux chíikpaj 316 u p’éel yéeyaj u ti’al, tu’ux táakpaj le 497 u túul máaxo’ob táakano’ob te’e áasambleao’, tu’ux xan yéeynaj le waktúul máaxo’ob oka’an ich Consejo de Vigilancia.
“Ti’al u tse’elel jo’olpóope’ táakpajo’on 426 éejidatarios, tu táan le 26 u túul táakmuk’tik ka’ach le máax yaan ka’acho’, yéetel chéen jayp’éel ma’ tu ts’áaj u yéeyajil ti’ mix máak”. 
 
 
Walkila’ David Rey, p’áat tu jeele’, ku táakmuk’tik éejidatario’ob, ts’o’okole’ yaan u líik’sik u t’anao’ob ti’al u bo’ota’al u k’áaxo’ob je’el bix unaje’, tu’ux ka u’uyak tu beel bajux jach unaj u bo’ota’al tumen.  
“Leti’e’ (le j komis tse’elo’) jach táaj tu yéensaj u tojol, ts’o’okole’ tak Fonatur (Fondo Nacional de Fomento al Turismo) tu ya’alaj to’on unaj k líik’sik k t’aan; juntúul ti’ leti’obe’ tu yilaj yaan ba’ax ma’ patal táan u beeta’ali’, ka tu ya’alaj to’on”.  
Ka’alikil u yilko’ob ka jeel a’alak ti’ob bajux u tojoltik u k’áaxo’obe’, u meyajilo’ob Tren Mayae’ láayli’ je’elsa’an, tumen leti’obe’ táan u k’áatiko’ob ka u’uya’ak u t’aano’obi’.
“Beyxan táan k jach ts’aatáantik ma’ u táakpajal le j komis ts’o’ok k tseliko’; yéetel abogadose’ yaan k kaxtik ka chíimpolta’ak le bajux unaj u ts’a’abal to’on tumen Fonatur yóok’lal k k’áaxo’ob”, tu ts’ook a’alaj.  
Le 27 ti’ septiembre máaniko’, leti’e’ ka’aj yáax je’elsa’ab u meyajil Tren Maya, te’e k’iino’, tu k’áatajo’ob óoxp’éel ba’al: u tse’elel u j komisil le éejidoo’, u beeta’al túumben p’iisil ti’ bajux ku tojoltik  le k’áaxo’obo’ ti’al ka utsik bo’ota’ak ti’ob yéetel u su’utul ti’ob le úuchben maaya nu’ukulo’ob kaxta’ab te’elo’.
Xak'alutskíinsa'an tumen: Sasil Sánchez Chan"
23/11/2021,La Jornada Maya,Sasil Sánchez Chan,"Mérida, Yucatán",Fonature’ tu ts’áaj k’ajóoltbil óoxlajunp’éel sóol ich Tren Maya,"U mola’ayil Fondo Nacional de Fomento al Turismo (Fonatur) tu ts’áaj k’ajóoltbil u túumben sóol ich kun ts’a’abil ti’ óoxlajunp’éel éestasyono’ob, ti’ le 21 unaj u yantalo’, yéetel 17 tu’uk’il je’elil tukulta’an u beeta’al tak walkila’ ichil u meyajil Tren Maya. Ti’ éestasyono’obe’ yaan u na’akal yéetel u yéemel máak, yaan u ts’a’abal u kúuchil u yantal tu’ux u ko’onol ba’ax ku beeta’al tumen kaaj. Te’e oochela’ leti’ bix kun chíikpajal le kun yantal tu kaajil Maxcanú.
 
 
Xak'alutskíinsa'an tumen: Sasil Sánchez Chan"
23/11/2021,La Jornada,Sasil Sánchez Chan,Ciudad de México,K’áata’ab ti’ Levi’s yéetel Dracco Textil ka u tsolo’ob mazateca chuuy tu ch’a’ajo’ob,"U mola’ayil Secretaría de Cultura ti’ u jala’achil u lu’umil Méxicoe’, tu túuxtaj ka’ap’éel ts’íib ti’ le ka’ap’éel mola’ayo’obo’, ti’al u k’áatik ka u tsolo’ob tu táan kaaj ba’axten táan u konik yéetel táan u ti’alintik ba’al u ti’al kaaj, ikil tu ch’a’aj ba’ax táaka’an ich mazateca miatsil, ti’ u kaajil San Felipe, Jalapa de Díaz, tu péetlu’umil Oaxaca, tumen kaaje’ ma’ u ts’áaj u páajtalil ti’ob ti’al u ch’a’ak u meyajto’ob. 
Xak'alutskíinsa'an tumen: Sasil Sánchez Chan"
24/11/2021,La Jornada Maya,Sasil Sánchez Chan,Playa del Carmen / Jo’ / Kaanpech,"U kaajilo’ob u petenil Yucatáne’, ja’ajats yaaniko’ob ichil p’iis beeta’ab tumen IMCO","Rosario Ruiz / Abraham Bote / Jairo Magaña
 
U noj kaajil Cancúne’ ti’ yaan ka’ach tu kúuchil 14, ba’ale’ na’ak tak kúuchil 13, ichil p’iisil ku beeta’al tumen u mola’ayil Instituto Mexicano para la Competitividad (IMCO). Le kaajo’, táan xan u jo’olbesik u jaats p’iisil k’ajóolta’an beey Precursores (​​tu’ux ku p’i’isil taak’in ku k’a’abéetkunsik ti’al meyaj, bix yanik téelekomunikasyones yéetel bix yanik u tráansporteil kaaj) beyxan bix u núup’ul meyaj yéetel uláak’ noj lu’umo’ob. 
 
 
Ti’al u beeta’al le p’iisilo’oba’ ku yantal u yila’al jaytúul kajnáalo’ob yaan (jatsa’ab ichil le kaajo’ob yaan ichil 50 mil tak jump’éel miyóon u kajnáalilo’obi’) te’e ja’aba’, Cancúne’ ti’ aan yaan tu jo’o kúuchil, le beetike’, Índice de Competitividad Urbanae’ (ICU) ka’anal jóok’ik ichil le p’iisilo’. Beey túuno’, yóok’lal Manejo Sustentable del Medio Ambiente, ti’ yaan ka’ach tu kúuchil 54 ba’ale’ éem tak 66, tumen jach ya’abchaj u jóok’sik u ta’il míis. Xoka’abe’, juntúul kajnáal sáansamale’ ku jóok’sik 1.46 kiilos tu ja’abil 2019, ba’ale’ ti’al 2021e’ k’uch tak 1.66, le je’el túuno’, ku ye’esik asab ya’ab báasuráa ku yantal bejla’e’. 
 
 
Ichil kaajo’ob maanal jump’éel miyoon u kajnáalile’, ti’ yaan Jo’, ts’o’okole’ chíikpaj ichil le jo’op’éel noj kaajo’ob asab ma’alo’ob p’isa’an u ICUi’, ba’ale’, ichil uláak’ ba’ax jóok’ te’e xaak’alo’, ila’ab éem ka’ap’éel kúuchil wa ku ke’etel yéetel le bix jóok’ik le ja’ab máaniko’. Chéen ba’axe’ chíikpaj ichil u p’iisil Derecho y Sociedad, ma’ ka’anal úuchik u jóok’ili’, yéetel ichil Medio Ambiente beyxan Sistema Políticoe’ kaabal úuchik u jóok’ol xan.
 
Ich u p’iisil ICU beeta’ab ti’ 69 u p’éel noj kaajo’ob tu lu’umil Méxicoe’, éem ti’ u kúuchil 10 tak 19 yéetel tu kúuchil 4 tak 22 u noj kaajilo’ob Kaanpech yéetel Ciudad del Carmen, le beetik kaabal yéetel óol kaabal p’áatik keetil ichil kaajo’ob jatsa’an u kajnáalo’ob ichil 200 yéetel 250 mil u túulal, le beetike’ ma’ táan u jach pakta’alo’ob ti’al u bin kajtal máaki’ wa ti’al u ts’a’abal taak’in ti’al u beeta’al meyajo’obi’.
Tu noj kaajil Kaanpeche’ chíikpaj éem ti’ u túumbenkunsajil meyaj ti’al u beeta’al u suut taak’in, ba’ale’ óol ma’alobchaj ti’ mercado de factores, le beetik na’ak jump’íit. Carmene’, láayli’ ti’ le jaatsilo’ éemij, ba’ale’ yóok’lal éekonomyae’ na’ak jump’íit. 
Xak'alutskíinsa'an tumen: Sasil Sánchez Chan"
24/11/2021,Cecilia Abreu,Sasil Sánchez Chan,"Mérida, Yucatán","Mu’uk’a’an yanik kaambal ti’al paalal kajalkaajil u máan tumen ich siirkóo kuxa’an, tu lu’umil Yucatán","“K ts’aatáantik paalal jatsa’an beey máak ku taal ti’ táanxel kaajil, je’el bix u paalilo’ob siirkóo”, tu ya’alaj Felipe Duarte Ramírez, máax jo’olbesik u meyajil Consejo Nacional de Fomento Educativo (CONAFE).
Walkila’, CONAFEe’ ku ts’áak xook ti’ kamp’éel siirkóos, tu’ux pa’ate’ u péek aj ka’ansajo’ob yéetel le paalalo’obo’ ti’al beyo’ ma’ u xóot’ol xook ti’ob, je’el tu’uxak bíin yanako’ob.
Leti’e’, ku tukultik k’a’anan u súutul u yich máak ti’ le jaats kaajila’, tumen k’a’abéet u na’atale’, yaanal bix u k’a’abéetkunsiko’ob le kaambalo’, “wey Yucatáne’ ku yila’al le siirkoso’obo’ mantats’ tu bin u péeko’ob”.
 
 
Yéetel le meyaj beya’, ku ts’aatáanta’al paalal táant u síijile’ tak le ts’o’ok u náakalo’ob séekundarya; tak walkila’, ku tukulta’ale’ yaan 30 u túul paalal ku kaambal yéetel le ts’aaj xookil beya’.
U nu’ukbesajil Chamakilie’, ku beeta’al chéen tu péetlu’umil Oaxaca yéetel Yucatán. Te’e ts’o’oka’, ku meyajo’ob ti’ kaajalo’ob yaan te’e xamano’, je’el bix: Saki’, Tizimín, Tekax, Peto, Jo’ yéetel Motul. Yéetel nu’ukbesaje’, ku kaxta’al u “mu’uk’ankúunsa’al maaya t’aan”.
Ichil u nu’ukbesajil Chamakilie’ ku meyajta’al xook yéetel ts’íib ich maaya, ba’ale’ beyxan ich káastelan; ti’al u béeytale’, aj ka’ansajo’obe’ yanchaj u ka’ansalo’ob ti’al u kaniko’ob u k’a’ananil u ch’i’ibalo’obi’.  
Kaambale’ ku káajal íinisial yéetel ku ts’o’okol tak séekundarya, ich 14 u p’éel méek’tankaajo’ob; ba’ale’ xoknáalo’ob xoka’ane’ ku náakal tak yóok’ol 5 mil 600 u túul paalal, tu’ux táaka’an mil 200 u túul aj ka’ansajo’ob. 
Leti’e’ ku ya’alike’, kex yanchaj pak’be’en k’oja’ane’, ma’ je’el u ka’ansiko’ob paalal, ba’ale’ tu yilajo’ob jayp’éel talamilo’ob ti’ le mejen kaajo’obo’, tumen yaan tu’uxe’ mina’an sáasil wa mina’an Internet.
Xak'alutskíinsa'an tumen: Sasil Sánchez Chan"
24/11/2021,Astrid Sánchez,Sasil Sánchez Chan,"Mérida, Yucatán","Nochebuena, nikte’ ma kaláanta’an tu lu’umil Méxicoi’","Tu lu’umil Méxicoe’ yaan kex 16 u p’éel u jejeláasil u ch’i’ibalil le chak nikte’a’, ba’ale’, chéen ka’ap’éel ti’ le je’elo’ ku k’a’abéetkunsa’al ti’al u ya’abkunsa’al ikil u kaxta’al u yantal uláak’ ya’abachi’, ts’o’okole’ mina’an nu’ukbesajo’ob ti’al u kaláanta’al mix ti’al u yila’al ma’ u ch’éejel. 
 
 
Xak'alutskíinsa'an tumen: Sasil Sánchez Chan"
25/11/2021,Jairo Magaña,Sasil Sánchez Chan,Kaanpech,"U saajkil u kuxtal ko’olel ich loobilajil, ma’ili’ ts’o’ok u beel yéetel u núupi’","23 u ja’abil Minerva, u taataobe’ mantats’ ku meyajo’ob ti’ u kúuchil koonol, le beetike’, ma’ jach kaláanta’abi’, ba’ale’ walkila’ táan u beeta’al. Ka j t’a’an u yuumo’ob ti’al u ya’alal ti’ob loxa’ab u paalil tumen u núup, tumen ba’atelnajo’ob úuchik u ya’alik ma’ táan u yóotik u yantal ba’al u yil yéetele’, leti’obe’ ma’ kula’ano’obi’.
""Tin tukultaj chéen je’ex suukil u ya’alike’, tumen k che’ejtik, ba’ale’ le k’iin je’elo’ ma’ patal in wu’uyikimbáaji’, tanaj yano’on”, tu tsikbaltaj kex ta’aytak u yok’tik. Tu lajaj, tu pulaj te’e sofajo’ ka tu síil u nook’, ba’ale’ jach ta’aytak u beetik u yóol ti’e’, ka’aj líik’e’, ka’aj binij. Chéen beyo’, mix tu k’áataj ka sa’atbesa’ak u si’ipili’.  
Fiscalía General del Estado de Campeche (FGECAM), ku ya’alike’, ichil enero tak octubre ti’ le ja’aba’, ts’o’ok u yantal mil 602 u p’éel xaak’al ti’al u yojéelta’al bix úuchik u loobilta’al ko’olel. 
 
 
Bejla’e’, Minervae’ láayli’ kuxa’an ich saajkilil; kex beyo’, ku tukultik ma’ tuláakal xiib beyo’, ba’ale’ u yojel ma’ chéen ch’a’abil u ka’a yantal yéetel wa máax, tumen je’el ba’axak ka beeta’al ti’al u ye’esa’al yaabilaj ti’e’ ku beetik u k’a’ajal ti’ le ka loobilta’abo’. Ts’o’okole’ ma’ takpoolnaji’ tumen sajakchaj ti’ u yuumo’obi’.
Tu ya’alaj leti’e’, tak tu ts’o’okbal u ja’abil 2020 ka tu beetaj u takpoolil, ba’ale’ tak walkila’ mix ba’al péeknaki’; kex beyo’ ku tsolxikinta’al yéetel ku yáanta’al tumen u múuch’il ko’olel k’áatik ka yanak kéet kuxtal ti’al tuláakal.
Walkila’, Minervae’ ku jóok’ol tu bejilo’ob noj kaaj ti’al u líik’sik u t’aan, ti’al u ye’esik yaan u muuk’; yaan boonilpak’ u beetmaj, yaan kúuchilo’ob u k’askúuntmaj; ma’ jach ki’imak u yóol yóok’lal le je’elo’, ba’ale’ tuláakal máak ku jóok’sik u k’uuxil u yóol le bix ku páajtale’.
Ichil u yóox jaats óoxp’éel winalo’ob ti’ u ja’abil 2021e’, Instituto de la Mujer del Estado de Campeche (IMEC) ts’o’ok u yáantik 2 mil 831 u túul ko’olel yéetel xiib ku loobilta’al; u jach ya’abil loobilaj ku beeta’ale’, leti’e’ kéen oksa’ak saajkil tumen xoka’ab mil 787 áantajil ts’a’abij; paach ti’ le je’elo’ ti’ yaan kéen lo’oxok máak, tumen yanchaj 774 yéetel tu ts’ooke’ kéen to’okok u ba’alumbáaj, tumen yanchaj 270 áantajil.
Xak'alutskíinsa'an tumen: Sasil Sánchez Chan"
25/11/2021,Joana Maldonado,Sasil Sánchez Chan,"Cancún, Quintana Roo",Ka’anal yanik u xookil loobilaj yaan chéen tumen ko’olel wa tumen xiib wíinik tu lu’umil Quintana Roo,"Ichil ba’ax ts’a’aban k’ajóoltbil tumen Banco Estatal de Datos e Información yóok’lal Casos de Violencia contra las Mujeres de Quintana Roo (Baesvim), lik’ul u ja’abil 2013, tak septiembre ti’ le ja’aba’, Quintana Rooe’ j p’áat tu yóox kúuchil, ichil tuláakal u lu’umil México, tu’ux asab ya’ab u loobilta’al ko’olel; yanchaj 83 mil 579 u túulal, beyxan ti’ yaan tu yáax kúuchil, ichil tuláakal México, tu’ux u taasail loobilaje’ k’ucha’an tak dos mil 697 u túul, ichil lalaj 100 mil kajnáal dée ko’olel.
Ich túumben xookil beeta’ab tumen Banco de Datos e Información Sobre casos de Violencia tu péetlu’umil Quintana Roo, tak octubre ti’ le 2021 yano’ona’, chíikpaj péetlu’ume’ ichil le yáax lajun noj lu’umilo’ob ti’ México tu’ux asab ya’ab kanan jeets’ilo’ob ts’a’aban ti’al u kaláanta’al ko’olel, tumen Quintana Rooe’ ku k’amaj diez mil 311 u p’éel u t’aanil u kaláanta’al ko’olel, yéetel ojéelta’ab loobilta’ab 83 mil 579 u túulal.
 
 
Tak walkila’ ti’ Quintana Rooe’, loobilta’an 112 mil 897 u túul ko’olel, le beetik Baesvim ku jets’ike’, yaan ko’olel maanal juntéen loobilta’an yéetel t’aannaja’an Emergencias 911 ti’al u yáanta’al, beyxan ts’o’ok u yantal u yoksikubáaj Grupos Especializados de Atención a la Violencia Intrafamiliar y de Género (GEAVIG), yaan tak poolo’ob beeta’an tu táan Fiscalía General del Estado (FGE), yaan máax ts’o’ok u yantal u láak’inta’al tumen Comisión de Atención a Víctimas (Ceaveqroo) wa ts’o’ok u yantal u k’a’abéetkunsa’al uláak’ mola’ayo’ob ti’al áantaj.  
Beey túuno’, wa ku ke’etel u yáax óoxp’éel winalo’ob 2021 yéetel u ka’a táan chúunuk ja’abil láayli’ te’e ja’aba’, ku yilpajale’, te’e yáax jaatso’ xoka’ab 50 mil 104 u túul ko’olel túumben loobilta’ab ichil tuláakal u noj lu’umil México. Ti’al túun u jaats k’iinil abril tak junio te’e ja’aba’, Quintana Rooe’ ti’ j p’áat tu ka’a kúuchil, ichil tuláakal u lu’umil México, tu’ux asab ya’ab loobilta’ab ko’olel tumen xoka’ab nueve mil 990 u túulal.
Tu ka’a jaats táanchúumk ja’abe’, tu lu’umil Méxicoe’ yanchaj 75 mil 616 u túul ko’olel túumben loobilta’ab, yéetel ti’al u yóox jaats ti’ óoxp’éel winalo’obe’, Quintana Rooe’ j p’áat tu yóox kúuchil, ichil tuláakal u lu’umil México, tumen yanchaj seis mil 535 u túul ko’olel loobilta’ab.
Láayli’ te’e xookilo’, ila’ab te’e ja’aba’, Quintana Rooe’ ti’ yaan tu yáax kúuchil, ichil tuláakal u noj lu’umil México, tu’ux xoka’an u taasail loobilaje’ yóok’ol dos mil 697 ko’olel ichil lalaj 100 kajnáal dée ko’olel; ba’ale’, wa ku tukulta’al jaytúul ko’olel loobilta’an je’el bix chíikbesa’an tu xookil u ja’abil 2020 beeta’ab tumen Inegie’, ku yila’ale’, ti’ bix yanik ka’ache’, ya’anchaj uláak’ nueve mil 73 ko’olel loobilta’ab, ichil lalaj 100 mil kajnáal dée ko’olel.
Xak'alutskíinsa'an tumen: Sasil Sánchez Chan"
25/11/2021,La Jornada Maya,Sasil Sánchez Chan,"Mérida, Yucatán",Ti’ Yucatáne’ ma’ táanilkúunsa’an kéet kuxtali’,"Mola’ayo’ob ti’ u lu’umil Yucatáne’ ma’ táan u ts’áak u yojéelto’ob ba’ax k’a’abéet u ti’al u xu’ulul loobilaj ku beeta’al ti’ ko’olel. Ma’ táan u ts’aatáanta’al ka yanak kéet kuxtali’, beey a’alab tumen Frente por los Derechos de las Mujeres en Yucatán ich múul meyaj beeta’ab yéetel Yucatán Feminicida. Ti’ xaak’al beeta’ab yéetel u yáantaj áalemanail múuch’kabil Heinrich Bölle’, tu lu’umil Yucatán, lik’ul u ja’abil 2008 tak walkila’, kíinsa’an 79 u túul ko’olel, maanal 6 mil 600 u p’éel tak pool beeta’an yóok’lal sexual loobilaj; ti’ 100 u p’éel loobilaj ku yúuchul ti’ máak chéen tumen xiib wa ko’olele’, chéen ku yojéelta’al u 1 por siientoil. Te’e oochela’, ku chíikpajal Antimonumenta Feminista j ts’a’ab Remate de Paseo de Montejo, tu kaajil Jo’, ikil táan u máan U K’iinil u U K’iinil U Kaxta’al U Xulsa’al Loobilaj Ku Beeta’al Yóok’ol Ko’olel.
 
 
Xak'alutskíinsa'an tumen: Sasil Sánchez Chan"
26/11/2021,La Jornada Maya,Sasil Sánchez Chan,Cancún / Playa del Carmen,"Ka jach beeta’ak meyaj, ma’ chéen beey tu beeta’ali’, u k’áatanil u x féeministailo’ob Q Roo yóok’lal 25N","Joana Maldonado / Rosario Ruiz
Especial: Las calles, de ellas
K k’áat ka úuchuk meyaj, ma’ chéen u tuusil beeta’ali’, leti’ ba’ax awta’ab tumen u x féeministailo’ob Quintana Roo, úuchik u beeta’al xíimbalil líik’saj t’aan yóok’lal 25N.
P’el máanik 18:30 ooras tu kaajil Cancúne’, ko’olelo’ob jóok’o’ob xíimbal yóok’lal 25Ne’ tu much’ajubáajo’ob tu táankabil u páalasyoil Benito Juárez tak ka’aj k’ucho’ob Malecón Tajamar. 
Ti’ t’aan tu beetajo’obe’ tu k’áatajo’ob ka ch’éenek u kíinsa’al ko’olel tu péetlu’umil Quintana Roo, ts’o’okole’ ich jeets’ óolal úuchik u beeta’al líik’sajil t’aan. “Sáansamal, tu lu’umil Méxicoe’, 11 u túul ko’olel ku kíinsa’al, k k’áat ka xu’ulsa’ak loobilaj”, leti’ ba’ax t’síibta’an ti’ ju’un tich’a’an tumen ko’olelo’ob.  
 
 
Ma’ili’ káajak u xíimbalo’ob yóok’ol u noj bejil Tulume’, tu k’áatajo’ob ka tséelta’ak bej tumen le máaxo’ob ku meyaj ti’ kúuchilo’ob k’a’aytik péektsilo’ob yéetel ma’ bin u ch’a’abal u yoochel u táan u yich ko’olel ka’alikil táan u beetiko’ob wa ba’ax ti’ le pak’o’obo’.
Tu kaajil Playa del Carmene’, junmúuch’ ko’olele’, tu káajsaj u xíimbalil yóok’ol u noj bejil CTM yéetel Quinta avenida tu’ux máano’ob ti’ tuláakal le tu’ux suuk u xíinximbalta’alo’, tak ka’aj k’ucho’ob tu bejil 10, ti’al beyo’, u ch’a’ak bej u bin tak tu baantail plaza 28 de Julio, tu’ux tu xokajo’ob nojts’íib tu k’ubajo’ob ti’ u jo’olpóopil le kaajo’. Te’e túuno’, a’alab ti’ob yaan u k’a’amalo’ob ti’ le uláak’ p’isk’iinilo’, ti’al u tsikbalo’ob yéetel u jo’olpóopil u kaajil Solidaridad.
Chetumale’ beeta’ab uláak’ líik’saj t’aan, kex xan ma’ jach táaj ya’ab ko’olel múuch’ je’el bix ti’ uláak’ ja’abo’obe’, u múuch’kabil Marea Verde tu ts’áaj k’ajóoltbil ts’íib tu’ux tu k’áataj “ka beeta’an mu’uk’a’an yéetel jeets’el meyaj tu’ux ka chíikpajak tu bin u ch’a’ak bej kéet kuxtal ti’al u ko’olelil le péetlu’umo’”. 
Ti’u Poder Judicialil Quintana Rooe’, tu k’áatajo’ob ka u k’a’ayto’ob tu táan kaaj, chíimpolal ti’ ba’ax jets’a’ab tu k’iinil 7 ti’ septiembre ti’ u ja’abil 2021 tumen Suprema Corte de Justicia de la Nación tu’ux tu a’alabe’ ma’ jets’a’an u ts’a’abal u si’ipil ko’olel ku yéensik paal.
 
Xak'alutskíinsa'an tumen: Sasil Sánchez Chan"
26/11/2021,Cecilia Abreu,Sasil Sánchez Chan,"Mérida, Yucatán",Yéetel líik’saj t’aane’ ku k’áata’al ka xu’ulsa’ak loobilaj ku beeta’al ti’ ko’olel,"Ka tu chukaj láas 17 oráas ti’ u k’iinil 25 ti’ noviembree’, x jo’ilo’obe’ káaj u much’ikubáajo’ob Parque de la Mejorada ti’al u beetiko’ob xíimbalil yóok’lal 25N, U K’iinil u Kaxta’al u Xu’ulsa’al Loobilaj ku Beeta’al ti’ Ko’olel. Tu ts’o’oke’, ti’ j náako’ob tak Paseo de Montejo.
Yanchaj kex 250 u túul ko’olel tu much’ajubáaj ti’al u líik’sik u t’aan, ti’al u k’áatiko’ob ka yanak p’iis óol yéetel ti’al u xu’ulsa’al loobilajil yaan tu lu’umil Yucatán. Te’e súutuko’, táakpaj ko’olel loobilta’an, u láak’ ko’olel kíinsa’an yéetel ko’olel ku ba’atel sáansamal ti’al u xu’ulsa’al je’el ba’axak loobilajil yaan.
Yéetel nojts’íibe’, tu chíikbesajo’ob loobilaje’ tu paalil máak ku káajal, kéen p’a’atak paalal tumen u yuumo’ob, ba’ale’ beyxan kéen u yil paalal u lobilta’al u na’. Beyxan, tu ya’alajo’obe’, kéen jo’op’ok u xíimbalo’ob ich kaaje’ ku ya’alal ba’al ti’ob wa ku yantal máax ch’a’ak u paacho’ob, “le beetik sajko’on xíimbal kex k’iin wa kex áak’ab”.
X ma’ keetil kuxtale’, ku chíikpajal mantats’ ti’ ba’alo’ob je’el bix tumen kaabal yanik u náajal ko’olel wa ku ke’etel yéetel u ti’al xiib, kex tumen léeyli’ leti’e’ meyaj ku beetiko’obo’; wa xiibe’ ku jo’op’ol u beetik ba’al ma’ unaj tu táani’; ko’olele’ ku loobilta’al  yéetel ku yantal tak u beetik óoxp’éel meyajo’ob ti’ jump’éel k’iin. 
“Kéen k líik’s k t’aan yóok’lal wa ba’ax ku yúuchul to’one’, ya’abach juntéene’ mix tech u yéejenta’al”. 
Tu ts’ooke’ yanchaj t’aano’ob tu yawatajo’obi’: ""ma’ táan u kaláantiken aj kanan kaajo’ob, in wéet ko’olelil beetik”."
26/11/2021,Miguel Améndola,Sasil Sánchez Chan,"Tulum, Quintana Roo",Muuch: X túuts',"X túuts’ muuch (Triprion petasatus), wa cabeza de pala, juntúul ba’alche’ siijil tu xamanil América Central yéetel tu petenil Yucatán. X biologáa Rocío Peralta comentó tu tsikbaltaj le ba’alche’a’ yaan bix kaláanta’an tumen jets’t’aan beeta’an tu lu’umil México yéetel ku jach chíikpajalo’ob tu k’iinilo’ob ja’ajalil.
Ma’ seen nuukta’aki’. U xiibile’ ku náakal 5.5 cms u chowakil yéetel 7 cms u x ch’uupulil. Jejeláas u boonil, yaane’ koob, yaane’ ya’ab wa ta’anpose’en, yéetel yaan u wáawayil. U yooke’ chowaktak yéetel bek’echtak. U poole’ piixil yéetel u yáal baak, yéetel u baakel u poole’ óoli’ jump’éelilchaja’an yéetel uláak’ baako’ob yaan te’elo’.  
 
 
Beyxan, tu tsikbaltaje’, baakel yaan ka’anal ti’ u ni’ yéetel u máaxilar baake’ chowaktak, ku túuts’tal (le beetik beey u k’aaba’o’) yéetel ku k’uchul tak tu kaabal kama’ach. U yiche’ nojochtak yéetel chika’antak, ka’atéen u nojochil ti’ u tiimpanoi’. 
Ichil ba’ax beetik u yantal ich sajbe’entsile’, leti’e’ u bin u p’íictchajal xíiw yéetel che’ob tu’ux ku kajtal, u k’éexel bix u k’a’abéetkunsa’al k’áax yéetel u k’askúunta’al ja’ tu’ux ku yantal yéetel déeterjeentes wa pláaguisidáas.  
Xak'alutskíinsa'an tumen: Sasil Sánchez Chan"
29/11/2021,Joana Maldonado,Desconocido,"Cancún, Quintana Roo",Ta’ak u pool u j jo’olbesajil u k’uchil ts’akyaj ISSSTE Chetumal yóok’lal péech’óolal ti’ maaya ko’olel,"“Tu ya’alajten ka bin in ts’o’oks u xookil primaria, tumen ma’ táan u na’atiken”, ku tsikbaltik Matea Caamal May, juntúul maaya ko’olel tu beetaj takpool tu táan Fiscalía General del Estado (FGE) tumen unaj u xak’alta’al wa yaan ba’ax ma’ no’ojan úuchik u beetik tu meyaj Emmanuel Gutiérrez García, máax jo’olbesik u najil ts’akyaj ISSSTE tu noj kaajil Chetumal, beyxan yóok’ol x sosial meyajnáal, tumen péech’óolta’ab chéen tumen maasewal ko’olel yéetel ma’ táan u t’anik káastelan.
 Fiscalíae’ tu káajsaj u beetik xaak’al meyaj ichil u ju’unil FGE/QROO/OPB/11/6201/2021 ti’al u yila’al wa beeta’ab péech’óolal yéetel ma’ no’ojan meyajnaj u j jo’olbesajil u najil ts’akyaj ISSSTE; le beetik xane’ Comisión de los Derechos Humanos del Estado táan xan u ts’aatáantik tuláakal ba’ax ku yúuchul yéetel le tak poola’, ts’o’okole’ tu máansaj tu k’ab Comisión Nacional de los Derechos Humanos (CNDH), tumen leti’ u nojochil ichil tuláakal México.  
 Matea Caamal May, síij tu kaajil Dzulá, Felipe Carrillo Puerto. Leti’e’ tu k’áataj ka ts’a’abak juriidikóo áantaj tumen Colectivo Femenil Xtabay Quintana Roo, tu jo’oloj ka’ap’éel p’iis k’iin yanak u bin tu kúuchil ISSSTE Chetumal.
 
 
U sueegra Mateae’, xunáan Medarda Ake Chuc, oksa’ab te’e kúuchil ts’akyajo’, ba’ale’ le viernes máaniko’, Emmanuel Ángel Gutiérrez García tu ya’alaj ti’e’ ts’o’ok u bin u jóok’sa’al tumen mina’an u ts’aak ti’ le ba’ax tsaayal ti’o’. Le beetik túune’, u láak’o’obe’ tu k’áatjao’ob ka yanak u biinsa’al tu kaajal, ti’al u kaláanta’al je’el bix unaj tu yotoche’, ba’ale’ Chetumale’ tu núukaje’ mix ba’al yaan u beeto’ob leti’ob, tumen unaj u beeta’al tumen u najil ts’akyaj Felipe Carrillo Puerto ti’al u yila’al wa yaan áambulansya ka u biins tu yotoch. 
Matea Caamal ku tsikbaltike’ yanchaj u ka’a bin t’aan yéetel Guitérrez García, ti’al u much k’áatik ti’ ka u káajs u beet u péekil u biinsa’al u suegrao’, ba’ale’ a’alab ti’e’ tak lunes kéen béeyak u beetik, ba’ale’ ichil u t’aane’ tu ya’alaj ka bin xi’ik “u ts’o’oks u xookil primaria tumen ma’ bin táan na’atik”. 
“Sa ba’ax bin kin wa’alik, unaj bin in biinsik wa máax ka bin u beet u suutt’anil ba’ax kin wa’alik, ba’ale’ tene’ yaachaj tin wóol, su’ublakchajen yóok’lal in ch’i’ibalil, yéetel ma’ tin kaxtaj ba’al in beetej, tumen ma’ ti’ teen yaan u k’aasil beey ma’ in wojel in t’aan káastelano’, tumen tin kaajale’, maaya ku t’a’anal”, tu tsikbaltaj. 
Le beetike’, Caamal Maye’ bin u beet tak pool tu táan Comisión de Derechos Humanos te’e péetlu’umo’ ti’al u ya’alik ba’ax úuch yéetel máax jo’olbesik le najil ts’akyajo’, beyxan máax beetik u sosial meyajnáalil. Le beetike’, j jo’olbesaj kúuchile’ tu yóotaj u yoks saajkil ti’ le baatsilo’ tumen, kex tu ya’alaj ts’o’ok u yantal le áambulansya k’a’abéeto’, tu ya’alaje’ yaan u yantal u páa’tiko’ob uláak’ k’iino’ob.
K’a’anan u yojéelta’al tuka’atéene’, a’almajt’aane’ ku ts’áak u si’ipil máax ku péech’óolal wa máax ku jatsik uláak’ máak yóok’lal u ch’i’ibalil. Je’el u k’a’alal máak ichil ka’ap’éel tak kamp’éel ja’abe’, wa je’el u yantal u meyaj máak ichil 100 tak 200 k’iino’ob ti’al u yutsil le kaajo’, wa ma’e’, ku ts’a’abal u muultail yóok’ol 100 wa 200 k’iino’ob. Beyxan, si’ipil u beeta’al ba’al ma’ unaj ichil u meyaj máaki’, tu’ux je’el u je’ets’el u k’a’alal máak tak óoxp’éel ja’ab.
Edición: Ana Ordaz"
29/11/2021,Juan Manuel Contreras,Sasil Sánchez Chan,"Mérida, Yucatán",Jach chika’an áafrodesendienteil ch’i’ibal tu lu’umil Yucatán,Xak'alutskíinsa'an tumen: Sasil Sánchez Chan
29/11/2021,La Jornada Maya,Sasil Sánchez Chan,Ciudad de México,Ka’atúul mexikoilo’ob náajalt U Maratónil Ciudad de México,"K’uch síis iik’ tu jo’oloj lajka’ap’éel ja’ab yanak yáax k’iin ti’al mexikoil aj áalkabo’ob tumen p’iisile’ je’el tu jo’oloj 2:14.5, beeta’ab tumen Darío Castroe’ máax máan táanil, chéen yóok’lal jump’éel segundoo’, ti’ Eloy Sánchez, ich keetil áalkab beeta’ab te’e noj kaajo’. 
 
 
Xak'alutskíinsa'an tumen: Sasil Sánchez Chan"
30/11/2021,La Jornada Maya,Sasil Sánchez Chan,Ciudad de México,Méxicoe’ ku páa’tik ka béeyak u ka’a líik’il monarkáa péepen,"Kolnáalo’ob yéetel aj beelbesaj xíinximbalo’ob ti’ u chúumukil u noj lu’umil Méxicoe’, tu ya’alo’obe’ táan u páa’tiko’ob ka ya’abak le beyka’aj péepeno’ob yaan, tumen le ja’ab máaniko’ ma’ béeychaj ba’al u ti’alo’obi’. Máaxo’ob jach kaambanaja’ano’obe’ ku ya’aliko’obe’ óol talam u je’ets’el walkila’ jaytúul péepen kun k’uchul, tumen suuka’ane’, ku luk’ulo’ob Estados Unidos yéetel Canadá ti’al u kóojolo’ob tu chik’inil u chúumukil mexikoil lu’um. 
 
 
Xak'alutskíinsa'an tumen: Sasil Sánchez Chan"
30/11/2021,Joana Maldonado,Sasil Sánchez Chan,Cancún,K’a’ayta’ab u beeta’al féeminista najil xook tu péetlu’umil Quintana Roo,"Ikil táan u yantal 16 k’iino’ob ti’al u chíikbesa’al meyajo’ob ku taal u beeta’al ti’al u xu’ulsal loobilaj ku beeta’al yóok’ol ko’olele’, u múuch’kabil Gobernanza Mx tu k’a’aytaj u ts’áak k’ajóoltbil u páayt’aanil yáax Escuela Feminista de Quintana Roo, tu’ux yaan u ts’a’abal kaambal xook ichil u winalil enero tak marzo ti’ le ja’ab ku taalo’. Páay’taane’ ku beeta’al ti’al ko’olel yaan u ja’abil ichil 18 tak 30, tumen u tuukulil le najil xooka’, leti’e’ u yantal uláak’ ko’olel táan u bin u líik’il yéetel féeminista tuukul ti’ le péetlu’umo’.
Ti’ k’a’aytajil tsikbal beeta’abe’, máaxo’ob táaka’ano’ob ich Gobernanza Mx, Silvia Chuc, Mariana Belló yéetel Mónica Franco tu ya’alajo’ob páayt’aane’ “tukulta’an ti’al u k’ajóolta’al, u ka’anal, u tukulta’al yéetel u patjo’olta’al ba’ax ojéela’an yóok’lal le je’ela’, tu’ux ka béeyak u ts’a’abak u beel ko’olel tumen uláak’ jach kaambanaja’an yóok’lal féeminista tuukul, beyxan yóok’lal u páajtalilo’ob ko’olel yéetel bix u jejeláasil u yúuchul múul meyaj ich ko’olel”.
 
 
Kaambale’ x ma’ bo’olil kéen beeta’ak yéetel xa’ak’an bix kéen ch’a’abak, ti’ Internet yéetel te’e najil xooko’. Yaan u káajal tu k’iinil 21 ti’ enero yéetel yaan u ts’o’okol 12 ti’ marzo; kaambale’ yaan u beeta’al lalaj viernes tu súutukil 6 tu taal u chíinil k’iin, tak 8 áak’ab, beyxan sábados 10 ja’atskab k’iin taj 12 chúumuk k’iin, ti’ u yoorail Quintana Roo. Ka’alik u beeta’al kaambale’, áaktibistaobe’ yaan u tsikbaltiko’ob ba’ax ts’o’ok u kaniko’ob ti’ uláak’ x lo’obayano’ob, ba’ale’ kex beyo’ tu ya’alajo’obe’ tu paachil k’iine’, kéen beeta’ak uláak’ kaambale’, yaan u cha’abal u yantal uláak’ ko’olel de yaanal u ja’abil.
Uláak’ ba’ax ku k’áata’ale’ leti’ le je’ela’: ka yanak ko’olel tu kaajil Benito Juárez, wa ma’e’, ka béeyak u k’uchul tak te’elo’ ti’ bix ku páajtale’, ka yanak féeminista tuukul, u túuxta’al ts’íib tu’ux ku tso’olol ba’axten taak u táakpajal ti’ le kaambala’, ti’ u kóoreoil [email protected], u jach ya’abil ts’íibe’ junwáal, ts’o’okole’ unaj u chupa’al le fóormularyoa’: https://forms.gle/Tp4Snx17rGazerkRA. U ts’ook k’iinil u ts’íibtik u k’aaba’ ko’olele’ 7 ti’ enero ti’ u ja’abil 2022.
Jayp’éel ti’ ba’ax kun ilbil te’e kaambala’ leti’ le je’elo’oba’: u páajtalil wíinik, tu’ux yaan u xak’alta’al féeminista tuukul, péeksajilo’ob beeta’an tumen ko’olel yéetel múul yantal; nu’ukulo’ob je’el u k’a’abeetkunsa’al ti’ a’almajt’aan; nu’ukulo’ob k’a’anan ti’al u toj óolal ko’olel; bix u p’i’isil x ma’ keetil kuxtal yéetel loobilaj, ichil uláak’ ba’alo’ob.
Xak'alutskíinsa'an tumen: Sasil Sánchez Chan"
30/11/2021,Abraham Bote Tun,Sasil Sánchez Chan,"Mérida, Yucatán",Educampoe’ ku beetik nu’ukbesaj ti’al u k’uujsik uk’be’en ja’ ti’ ka’ap’éel kaajo’ob ti’ u lu’umil Yucatán,"Tu péetlu’umil Yucatáne’ yaan u jejeláas talamilo’ob ti’al u yantal uk’be’en ja’; le beetike’, yéetel u nu’ukbesajil #AguaDigna para Yucatán, Educampoe’ táan u beetik meyajo’ob t’ial u k’ujsa’al utsil ja’ ti’ mejen kaajo’ob, tumen chéen ja’alil beyo’ ku páajtal u kaláanta’al u toj óolal máak yéetel yóok’ol kaab.
Meyaje’ táan k’a’aytal tu kúuchil HIPGive yéetel u nu’ukbesajil Tierras Mayas, tu’ux táan u k’áata’al áantaj ti’ kaaj ti’al u k’a’amal taak’in, tumen yéetele’ yaan u béeytal u beetik meyaj ti’al u yutsil maaya kaajo’ob. Tak le viernes 26 máaniko’ ts’o’okili’ u much’a’al 38 mil 177 pesos, ba’ale’ u tuukulile’, leti’ ka béeyak u k’uchul tak 40 mil. 
Ti’ u ya’abil u kaajil Jo’e’, yaan bix u k’uchul ja’ ti’ mantats’: kéen xi’ik baañoe’ yaan ja’i’, chéen u wach’ik yaabee’ ku yantal ti’al u p’o’, ma’ táan u yantal u páa’tik máak u k’áaxal cháak ti’al u yantal ja’. Ba’ale’, yaan mejen kaajo’ob tu’ux ma’ beyi’, tumen ma’ táan u k’uchul uk’be’en ja’ yiknalo’obi’, wa chéen junsúutuk ku jóok’sa’al ja’ u ti’alo’ob, ma’ mantats’i’, kex tumen le je’elo’ jump’éel páajtalil unaj yaan ti’ wíinik.
 
 
Educampoe’ jump’éel múuch’kabil maanal 58 ja’abo’ob káajak u meyaj. Ku beetik jejeláas ba’al yaan u yil yéetel u yutsil kaajo’ob p’ata’ano’ob paachil tu noj lu’umil México. Walkila’, táan u meyaj ti’ bolonp’éel péetlu’umo’ob, ichilo’obe’, ti’ yaan Yucatán. 
Rosa María Gómez Sosa, máax jo’olbesik le múuch’kabila’, tu ya’alaj tu páatlu’umil Yucatán yaan ya’abach ja’, ba’ale’ ma’ tu páajtal u k’ujsa’al ti’ kaaji’, talam u meyajta’al, ts’o’okole’ yaan máake’ ku ts’áak ti’ nu’ukul ma’ patal u ti’ali’, le beetik ku yantal u jejeláasil talamil ti’ u toj óolalo’ob.
Le beetik le múuch’kabila’ táan u biinsik ukbe’en ja’ tu kaajil Yaxcabá yéetel Tekax; táan u k’a’abéetkunsa’al nu’ukbesajo’ob ti’al u jóok’sa’al utsil ja’ ti’al u yantal ti’ kaaj, ts’o’okole’ táan xan u ye’esa’al bix unaj u meyajta’al le ja’o’, ti’al u kaláanta’al yéetel ma’ u k’askúunta’al. Beyxan e’esa’ab ti’ob bix u beetiko’ob u beel ti’al u bin éek ja’, tumen beyo’ ma’ táan u bin te’e yáanal lu’umo’, ichil uláak’ ba’alo’ob.
Gómez Sosae’ tu tsikbaltaje’ maanal ka’ap’éel ja’ab káajak u meyajo’ob te’e ka’ap’éel kaajo’oba’, tu’ux ku beeta’al uts ti’ 800 u túul máak. Nukuch graanjaobe’ jump’éel ti’ le ba’ax beetik u k’astal ja’, tumen ku k’uchul tak te’e yáanal lu’umo’. Wa ku yantal máax taak u yáantaje’, ku yutstal u yokol ti’: https://hipgive.org/es/campaign/TierrasMayas21/aguadigna_para_yucatan 
Xak'alutskíinsa'an tumen: Sasil Sánchez Chan"
30/11/2021,La Jornada,Sasil Sánchez Chan,Ciudad de México,Jejeláas nu’ukbesajo’ob ti’al u kaláanta’al káaj ka’alikil táan FIL Guadalajara,"U 35 u téenal u beeta’al u noj cha’anil Feria Internacional del Libro (FIL) tu péetlu’umil Guadalajarae’, táan u beeta’al ba’ale’ táanilkúunsa’an u jejeláasil nu’ukulo’ob yéetel meyajo’ob ti’al u kaláanta’al u toj óolal tuláakal máak ku táakpajali’, ti’al u yila’al ma’ u páak’al u k’oja’anil Covid-19i’. Cha’ane’ yaan u ts’o’okol tak le 5 ti’ diciembre ku taala’.
 
 
Xak'alutskíinsa'an tumen: Sasil Sánchez Chan"
01/12/2021,La Jornada Maya,Sasil Sánchez Chan,"Playa del Carmen, Quintana Roo",U yuumil mola’ayo’obe’ ku níib óoltiko’ob úuchik u k’a’aytal tumen Fonatur u k’e’exel u beel Tren Maya,"Consejo Coordinador Empresarial de la Riviera Maya, Asociación de Hoteles de la Riviera Maya, u múuch’kabil aj meyeajo’ob yéetel uláak’ mu’uch’o’obe’ k’amik aj xíinximbal máako’obe’ tu ya’alajo’ob ti’ k’a’aytajil ts’íibe’, ki’imak u yóolo’ob yóok’lal k’a’aytajil beeta’ab tumen máax jo’olbesik Fondo Nacional de Fomento al Turismo (Fonatur), Rogelio Jiménez Pons, ikil yaan u k’e’exel u beel Tren Maya.
Máax jo’olbesik Fonatur tu ya’alaje’ le túumben k’eexila’ yaan u beeta’al tu jaatsil 5 Xaman. Le je’ela’ u k’áat u ya’al beje’ yaan u máan kex 20 kms yóok’ol u t’o’olil aalta tensión Comisión Federal de Electricidad (CFE), toj yanik ti’ u noj bejil 307 (Cancún-Tulum), ts’o’okole’ yóok’lal uláak’ jump’éel jaats yaan “ichile’”, yaan u yantal u k’áatiko’ob ka ts’a’abak u páajtalil u yúuchul meyaji’.
Ma’ili’ beeta’ak le k’eexila’, bej k’a’aytane’ yaan ka’ach u máan yóok’ol u ka’a t’o’olil bej kun ts’áabil tu noj bejil 307, ku taal Playa del Carmen tak tu’ux ku náakal jun xóot’ bej tu ts’ook u k’áaxil Aeropuerto Internacional de Cancún.
 
 
Yóok’lal k’eexile’, yaan u jelpajal bej ku máan tu tojil Puerto Morelose’, tu chúumuk bejil Playa del Carmen yéetel Cancúne’, tumen yaan u jóok’ol tu chúumukil le noj bejo’ ti’al u yáalkab kex 20 kms yóok’ol bej tu’ux cha’aban u páajtal u beeta’al meyajo’ob - u t’o’olilo’ob aalta tensión ti’ CFEe’-, ts’o’okole’ uláak’ jun jaats yaan “ichile’” yaan u máan tu éejidoil Alfredo V. Bonfil, yéetel ti’ kun náakal tu kúuchil je’elil yaan u ts’a’abal tu paach u téerminalil Cancún, le je’ela’, kex ku ye’esik kex 27 kms ti’ uláak’ túumben bej.
“Le k’eexila’ yéetel tuláakal ba’ax unaj u beeta’al ti’al u ch’a’ajolta’al meyajo’obe’, yaan u chíikpajal ikil táan u yantal túumben mokt’aan ichil u jala’achil u lu’umil México, ti’al u béeytal u meyajlta’al Tren Maya, yéetel uláak’ nu’ukbesjao’ob no’ojan ti’al kaaj”, tu ya’alaj Jiménez Pons.
Tu tsolaje k’eexile’ táan u beeta’al tumen yaan ya’abach talamilo’ob tu yáanalil le lu’um le jaatsil bej yaan tu jóok’bal u kaajil Cancún, le beetike’ yaan u tséelta’al. Le beetik túune’ Consejo Coordinador Empresarial de la Riviera Maya tu jóok’saj jump’éel k’a’aytajil ts’íib ti’al u chíimpoltik ba’ax je’ets’ tumen Fonatur, ba’ale’ tu k’áatajo’ob xan ka k’e’exek u beel ti’al u máan jáalik le noj kaaja’, ti’al ma’ u yantal tu chúumuk Playa del Carmen. 
Xak'alutskíinsa'an tumen: Sasil Sánchez Chan"
01/12/2021,Joana Maldonado,Sasil Sánchez Chan,"Cancún, Quintana Roo",U áayuntamientoil u kaajilo’ob QRooe’ yaan u beetiko’ob múuch’kabil ts’aatáantik u jejelásil óol máak,"U Kóongresoil u péetlu’umil Quintana Roo tu éejentaj k’éexel u a’almajt’aanil méek’tankaajo’ob, ti’al u beyo’ u yanatal u beetiko’ob múuch’kabilo’ob ts’aatáantik u jejeláasil óolo’ob, dibéersidad sexual, ti’al ka káajak u yantal a’almajt’aano’ob ti’al u yutsil LGBT+ kaaj.  
Ichil ba’ax jets’a’abe’ yáax ichil Comisión de Asuntos Municipales ti’ u Kóongresoil le péetlu’umo’, jach táaj k’a’anan u chíimpolta’al yéetel a’almajt’aano’ob u páajtalil wíinik ti’al u jets’ik máak je’el ba’axak óolil u k’áate’, tu’ux ka chíimpolta’ak kéet kuxtal, ich jáalk’abil, no’ojanil yéetel x ma’ péech’ óolalil, je’el bix jets’a’an ti’ u jets’ts’íibil u páajtalil wíinik k’a’ayta’an tumen ONU.
 
 
Le beetike’, káaj u péektsilta’al tumen j pat a’almajt’aan Julio Montenegro Aguilar, ti’ u múuch’kabil Morena, ka yanak le múuch’ meyajil máak’o’oba’, tumen yóok’ol LGBT+ máako’obe’ jets’a’an ya’abach kuuch tumen kaaj. Le beetike’, e’esa’ab bix u yantal péech’ óolal yóok’ol la jaats kaajila’.
Yéetel ba’ax jets’a’abe’ yaan u yantal u beeta’al jump’éel múuch’kabil ka meyajnak tu yáamil u áadministrasyonil le áayuntamientoso’obo’, tu’ux ka chíimpolta’ak kéen beeta’ak a’almajt’aano’ob yéetel meyajo’ob. Múuch’kabile’ yaan u k’aaba’tik “Comisión de la Diversidad Sexual”, tu’ux yaan u chíimpolta’al yéetel yaan u kaláanta’al ka yanak kéet kuxtal ti’al LGBT+ kaaj.
Le kéen beeta’ake’, áayuntamiento’obe’ yaan u páajtal u éejentik je’el ba’axak ka yanak u yil yéetel u a’almajt’aanil kaaj. 
“K’a’anan u ts’a’abal u muuk’il u áayuntamientosil Quintana Roo, tu k’ab le múuch’kabilo’oba’, ti’al u k’ajóoltiko’ob no’oja’an ba’alo’ob yaan ba’al u yil yéetel u jejeláasil óol máak, tumen ya’abach ba’al táan u binetik u yantal ti’al ka béeyak u xak’alta’al yéetel tukulta’al bix unaj u ts’aatáanta’al talamilo’ob ku máansik le jaats kaajila’”, tu ya’alaj.
Ti’al túun u beeta’al múuch’kabilo’obe’, yaan u yantal u jóok’sa’al junjaats taak’in ichil u préesupuestoil 2022.
Xak'alutskíinsa'an tumen: Sasil Sánchez Chan"
01/12/2021,La Jornada Maya,Sasil Sánchez Chan,Kaanpech,Kóoj junmúuch’ táanxel kajil máako’ob tak tu péetlu’umil Kaanpech,"U kúuchil Instituto Nacional de Migración (INM) yaan tu péetlu’umil Chiapase’, tu túuxtaj kex 100 u túul táanxel kajil máako’ob ku taalo’ob ti’ jejeláas noj lu’umo’obe je’el bix Haití, Honduras, El Salvador yéetel Cuba, ti’al ka k’uchuko’ob tu xuul lu’umil México yéetel Estados Unidos ti’al u kaxtiko’ob utsil kuxtal. Mola’ay yaan Kaanpeche’ yaan u yáantaj ti’al u séebkunsik u yilik bix yanik le máako’oba’. 
 
 
Xak'alutskíinsa'an tumen: Sasil Sánchez Chan"
01/12/2021,La Jornada Maya,Sasil Sánchez Chan,"Tulum, Quintana Roo",Ila’ab juntúul báalam tu kúuchil Parque Nacional Tulum,"Tu kúuchil Comisión Nacional de Áreas Naturales Protegidas (Conanp), tu chíikbesaj, úuchik u máan U K’iinil Báalam 2021e’, suuka’an u k’a’ajsa’al lalaj 29 ti’ noviembree’, juntúul xiibil báalam (Panthera onca) jóok’ ti’ u nu’ukbesajil Programa de Monitoreo de Flora y Fauna táan u taal u beeta’al ichil le k’áax kaláanta’ano’.
 
 
Xak'alutskíinsa'an tumen: Sasil Sánchez Chan"
02/12/2021,Joana Maldonado,Sasil Sánchez Chan,"Isla Mujeres, Quintana Roo",Tu péetlu’umil Quintana Rooe’ káaj u meyaj Batallón de Seguridad Turística,"U noj kaajil Cancúne’ tu k’amaj jo’oljeak 1 ti’ diciembree’ 750 u túul u aj meyajilo’ob Batallón de Seguridad Turística táaka’an ich Guardia Nacional, ti’al beyo’, yéetel u meyajo’obe’ u mu’uk’ankúunsiko’ob ma’ u yantal loobilaj te’e kaajo’.  mil 445 u túul aj kanano’ob kun meyajo’obe te’e péetlu’umo’: 665 ti’ kun yantalo’ob Playa del Carmen yéetel 750e’ Benito Juárez. 
U jo’olpóopil kaaj, Mara Lezama, tu yilaj bix úuchik u k’uchul aj kanano’ob tak tu kúuchil 10 Brigada de la Policía Militar, p’aatal tu kóontinental baantail Isla Mujeres. 
“Bejla’e’ k’a’anan k’iin ti’al u kaajil Benito Juárez. U t’aan k jala’ach Andrés Manuel López Obradore’ táan u jaajtal, tumen tu k’a’aytaj u k’ujsa’al Batallón de Seguridad Turística ts’o’okole’ walkila’ ts’o’ok u k’uchul. U tuukulile’ ka béeyak u yantal jets’ óolal tuka’atéen tu kaajil Benito Juárez”, tu ya’alaj.
 
 
X jo’olpóope’ tu níib óoltaj tuka’atéen ti’ u jala’achil u lu’umil México, yéetel u mola’ayil noj lu’ume’ tumen tu ts’aatáantajo’ob yéetel múul meyaj, tuláakal le ba’ax k’a’anan ti’al u kaajil Benito Juárez.
“U k’uchul Batallón de Seguridad Turística de la Guardia Nacional yaan u ts’áak u páajtalil u ts’aatáanta’al u kananil kaaj, yéetel u xu’ulsa’al loobilaj ku beeta’al te’e kaaja’, ti’al u chíimpolta’al u páajtalil wíinik (…) Batallóne’ jach kaambanaja’an ti’al u yilik ka yanak jets’ óolal, ts’o’okole’ noj xáak’ab ti’al u mu’uk’ankúunspajal Guardia Nacional, tumen u mola’ayil u ts’áamaj u yóol ti’al u kaláantik kaaj”, beey a’alab ti’ k’a’aytajil ts’íib jóok’sa’ab tumen Guardia Nacional.
Beey túune’, tu súutukil úuchik u t’aanil máax jo’olbesik Seguridad Pública de Quintana Roo, Lucio Hernández Gutiérrez, tu ya’alaj aj kanano’obe’ yaan u mu’uk’ankúunsik’ob kanan te’e tu’ux ku yantal ya’abach aj xíinximbal máako’ob tu chúumukil yéetel tu xamanil Quintana Roo.
Xak'alutskíinsa'an tumen: Sasil Sánchez Chan"
02/12/2021,Jairo Magaña,Sasil Sánchez Chan,Kaanpech,U Petenil Yucatáne’ ti’ yaan ichil le yáax 15 kúuchilo’ob tu’ux yaan óootsil kuxtal yéetel jach óoxtsil kuxtal ich paalal,"Ichil ba’ax ts’a’ab ojéeltbil tumen Pacto por la Primera Infancia yaan 13 u p’éet péetlu’umo’ob tu’ux píitmáanja’an u meedyal ichil u noj lu’umil México ti’ ba’ax yaan u yil yéetel u yóotsilil paalal, ichilo’obe’ ti’ yaan Kaanpech, tu bolonp’éel kúuchil ichil tuláakal México, ka’alikil u yalabil u Petenil Yucatáne’ ti’ yaan ichil le lu’umo’ob tu’ux ya’abchaj óotsil máak yéetel jach óotsilil.
“U lu’umil Kaanpeche’ jach talam yanik ba’al, tumen ichil lajuntúul paale’ waktúul kuxa’an ich óotsilil”, beey tu ya’alaj Alberto Sotomayor, máax jo’olbesik u jaats meyajil xaak’al ti’ le mola’ayo’ , úuchik u k’a’aytik ba’ax chíikpaj ichil Ranking de la pobreza en Primera Infancia, jump’éel xaak’al beeta’ab yóok’lal ba’ax chíikpaj ichil Consejo Nacional de Evaluacion de la Politica de Desarrollo Social (Coneval) 2018-2020.
 
 
Óotsil kuxtal ich paalale’ ku chíikbesik ma’ táan u chíimpolta’al u páajtalil paalal, tumen ma’ táan u páajtal u líik’ilo’ob je’el bix unaje’. Tu yáax ja’abilo’ob kuxtal paalale’ je’el u yantal noj loobilajo’ob ma’ táan u páajtal u yantal utsil ti’ tu paachil k’iin, le beetik jach táaj k’a’anan u séeb beeta’al wa ba’ax.
Kex tumen Kaanpech ma’ jach péeknaj ti’ bix yanik ka’ache’, tumen chéen dos por siientoil úuchik u na’akal ichil 2018 yéetel 2020e’, ti’ j p’áat tu bolonp’éel kúuchil, ichil tuláakal u noj lu’umil México; Yucatán yéetel Quintana Roo (ti’ yaano’ob tu kúuchil 12 yéetel 13), leti’e’ péetlu’umil tu’ux jach táaj ka’anchaj u póorsentajeil yóok’lal le talamilo’oba’. Quintana Roo ti’ yaan tu yáax kúuchil, ichil u xookil jo’op’éele’, tumen ya’abchaj 15.2 por siientoil, ka’alikil yóok’lal u xookil jach óotsil kuxtal ich paalale’ k’uch tak 6.3.
U péetlu’umil Yucatáne’ láayli’ suunaj paachil, tumen náak 6.2 por siientoil u jach óotsilil paalal táan u líik’il, le beetike’, ichil tuláakal u lu’umil Méxicoe’, ti’ j p’áat ti’ yóox kúuchil. 
Ichil tuláakal u noj lu’umil Méxicoe’, ichil ka’atúul paalal ma’ u chuk wakp’éel u ja’abile’, juntúul kux’aan ich óotslil. Ka’alikil ichil lajune’, juntúule’ kuxa’an ichil jach óotsilil.
Xak'alutskíinsa'an tumen: Sasil Sánchez Chan"
02/12/2021,La Jornada Maya,Sasil Sánchez Chan,"Mérida, Yucatán","Ma’ chéen báaxali’, ma’ chéen wóolisi’","Itzel Chan y Miguel Cocom
Tu lu’umil Yucatáne’, Pok ta poke’, úuch káajak u báaxta’al tu k’iinilo’ob úuchben kaaj, ba’ale’ chéen xiib ku béeytal u báaxtik; walkila’, ko’olel, x ch’úupalal, xi’ipalale’ táan u káajal u k’exiko’ob bix u ts’íitpajal k’ajla’ay, tumen jujump’íitil u bin u yantal uláak’ aj báaxalo’ob tumen ka’ache’ ma’ táan u páajtal u táakpajalo’obi’, ts’o’okole’ k’a’anan ti’al u ts’aatáanta’al le úuchben ba’ala’. Bejla’a, yéetel tak le 5 ti’ diciembre ku taala’ yaan u beeta’al IV Copa Mundial de Juego de Pelota Maya tu lu’umil Yucatán, tu’ux táan u wulabkúunsa’al le keetila’. 
 
 
Xak'alutskíinsa'an tumen: Sasil Sánchez Chan"
03/12/2021,Jairo Magaña,Sasil Sánchez Chan,Kaanpech,U kajnáalilo’ob San Antonio Ebulá ku líik’sik u t’aano’ob yóok’lal u k’áaxo’ob,"Kex 40 u túul u kajnáalilo’ob San Antonio Ebuláe’ k’ucho’ob le jueves máanika’, tak u Páalasyoil u yúuchul meyaj ich Congreso del Estado de Campeche ti’al u k’áatiko’ob ti’ aj pat a’almajt’aano’obe’ ka yanak u ts’aatáanta’al ba’ax táan u yúuchul yéetel u k’áaxo’ob, tumen ts’o’ok maanal 50 ja’abo’ob káajak u tokiko’ob ti’ juntúul j kaanpechil, Daniel Escalante Escalante, máax tu beetaj u p’atiko’ob le k’áaxo’ kex u yojel ma’ u ti’ali’.
Daniel Escalante Escalantee’ u yuumil Constructora Escalante yéetel DURACAL, ka’ap’éel nukuch mola’ayo’ob jach k’a’anan te’e noj kaajo’, ts’o’okole’ u ya’abil jo’olpóopo’ob máanja’ano’obe’ ku t’aniko’ob meyaj. Je’el bix u ka’atúul u paalil: Ana Martha yéetel Gabriel Escalante Castillo, máaxo’ob u beetmaj u jo’olpóopilo’ob wa meyaja’ano’ob te’elo’. Beyxan uláak’ u paalil María Angélica E.C. ts’oka’an u beel ka’ach yéetel máax tu beetaj u séekretaryoil jala’ach, Juan Camilo Mouriño. 
 
 
Beyxan ichil uláak’ ba’alo’ob ojéelta’an te’e k’iino’oba’, leti’ úuchik u je’ets’el tumen Escalante Escalantee’ juntúul u paalil kun p’áatal beey u yuumil tuláakal le mola’ayo’obo’, le beetike’ ma’ bin u núuko’ob t’aan ti’al u tseliko’ob kuuch ts’a’aban yóok’olo’ob, ti’al u beoy’ u páajtal u ts’a’abal u ti’ kajnáalo’obe’ u ju’unil k’áaxo’ob, tumen ts’o’ok junk’aal ja’abo’ob ch’a’abak ti’ob, úuchik u yoksa’al saajkil ti’ob ti’al ka yanak u bino’ob tak jump’éel km náach ti’ le kaaj tu’ux yáax yanchajo’obo’.
Kolnáalo’obe’ tu ya’alajo’obe’ le talamila’ káaj tu ja’abil 1968 úuchik u káajsa’al u kaajil yaan ka’ach u yantal tu bak’pachil le noj kaajo’; xak’alta’abe’ le k’áax je’elo’ u ti’al u noj lu’umil México, le beetike’ tu káajs u yilko’ob u ju’unilo’ob ti’al u ti’alintiko’ob je’el bix unaje’. 
Je’el bix úuchik u bin u máan ja’abe’, jóok’ u yuumil, ba’ale’ tuláakal u ju’unilo’obe’ ma’ patalo’obi’, tuusil ju’un, tak ka’aj k’uch Daniel Escalante, máax tu ye’esaj u ju’unil jump’éel soolar tu’ux yaan máak ka’achij, ba’ale’ tumen yaan taak’in ti’ yéetel tumen yaan poliitikóo áantaj ti’e’, béeychaj u k’a’abéetkunsiko’ob muuk’ ti’al u tse’elel kajnáalo’ob yaano’ob ka’achij.  
Bejla’a ma’ Partido Revolucionario Institucional (PRI) oka’an meyaj beey jala’ache’, tu jeel káajsa’aj u líik’siko’ob kaaj te’elo’ ba’ale’ u k’áato’ob ka ku’ubuk ju’uno’ob k’a’abéet ti’ob ti’al u chíikbesiko’ob leti’ob u jaajil yuumilo’ob le k’áaxo’, tumen ts’o’ok ka’ach u káajal u ka’a oksa’al saajkil ti’ob, ti’al u ka’a bino’ob.
Tu ts’ooke’ tu ya’alajo’obe’ le péeksajila’ chéen jump’éel ti’ uláak’o’ob yaan u beeta’al ti’al u yu’ubal u t’aano’ob, tumen tak walkila’ táan u yáanta’alo’ob tumen Consejo Agrario Permanente (CAP), múuch’kabil ti’alinta’an tumen PRI.
Xak'alutskíinsa'an tumen: Sasil Sánchez Chan"
03/12/2021,Abraham Bote Tun,Sasil Sánchez Chan,"Mérida, Yucatán",Meyajo’ob yéetel u k’éexel bix u k’a’abéetkunsa’al lu’ume’ ku jelbesik u jáal ja’il Yucatán: aj xak’al xook,"U yalabil ba’al, ba’ax ku seen jóok’ol te’e noj kaajo’obo’, mola’ayo’ob, beyxan u meyajta’al lu’um yéetel u mola’ayil u tséenta’al k’éek’eno’obe’ ku beetiko’ob u jelpajal ba’al te’e jáal ja’o’, yéetel ti’ uláak’ ja’ob yaan tu péetlu’umil Yucatán, beey tu ya’alaj Maria Leticia Arena Ortiz, máax jo’olbesik u xookil Licenciatura en Manejo Sustentable de zonas Costeras, ku ts’a’abal tumen Escuela Nacional de Estudios Superiores (ENES), ichil Universidad Nacional Autónoma de México (Unam).
“Jach chika’an ba’ax ku meyajta’al wey lu’ume’, ba’ax seen nu’ukulo’ob yéetel ba’alo’ob ku k’a’abéetkunsa’al kéen tséenta’ak k’éek’en, kéen pa’ak’ak lu’um, tumen k’ucha’an tak te’e jáal ja’o’”, tu ya’alaj.
Yaan ba’alo’ob kaxta’ane’ ku beetik loob ti’ u toj óolal yukatekoilo’ob, beyxan ti’ ba’alche’ob kuxa’ano’ob ich ja’. Le beetike’, leti’e’ tu ya’alaj u k’a’ananil u k’éexel u tuukul máaxo’ob beetik noj meyajo’ob te’e lu’uma’, ti’al u káajal u kaláanta’al yóok’ol kaab kex ka beeta’ak.
 
 
Wa ku k’askúunta’al ja’e’, ku taal ya’abach talamilo’ob tu toj óolal wíinik; ts’o’okole’ uláak’ ba’ax tu ya’alaje’, leti’e’ “bix k’askúunta’an ba’ax ku yila’al” tumen kéen k’éexek bix u k’a’abéetkunsa’al lu’um ti’al u beeta’al uláak’ najo’obe’, ku k’ujsa’al tak tu’ux yaan le ja’o’, tumen ku yoksa’al ba’alo’ob beetik u k’astal.
Beey túuno’, x ka’ansaje’ tu ya’alaj tuláakal meyajo’ob ku beetik wíinike’, je’el bix le k’aasil ja’ ku jóok’ol ti’ najo’ob yéetel ma’ patal u meyajta’alo’obi’, je’el bix ts’a’aban ti’ jeets’ulo’ob, ku wéekel te’e lu’umo’, ts’o’okole’ le je’elo’ ku k’uchul tak tu’ux ku yantal u beel ja’, yéetel le je’elo’obo’ ku yáalkab ichil u t’o’olbejil ts’ono’otob.
Beyxan tu tsikbaltaje’, u seen k’askúunta’al ja’ yéetel yóok’ol kaabe’ ku beetik u séebchajal u pa’ak’al to’on je’el ba’axak k’oja’anile’ tumen ba’ax beetik u ts’a’ayale’ jíilk’ab yanik, ba’ale’ láayli’ xan ma’ patal ti’al ba’alche’ob yéetel xíiwo’ob kuxa’ano’ob te’e yóok’ol kaaba’. “Wa k loobiltik utsil kuxtal yaane’, tuláakalo’ob k bin bo’otej”, tu k’a’am a’alaj.
Xak'alutskíinsa'an tumen: Sasil Sánchez Chan"
03/12/2021,Gabriel Graniel Herrera,Sasil Sánchez Chan,Kaanpech,Pochitoque áak,"Ojéela’an ti’ suuk u síijil tu péetlu’umil Tabasco, ba’ale’ k’i’itpaja’ano’ob tak tu méek’tankaajilo’ob Palizada yéetel Carmen, tu péetlu’umil Kaanpech. Pochitoquee’ u k’áat u ya’ale’ nukuc u sóol paach áak, ts’o’okole’ táax.
Jacqueline May Díaz, u x k’a’aytajil Desarrollo y Medio Ambiente, A.C, tu ya’alaj kinosternon acutum u sientifiko k’aaba’ le áaka’, ba’ale’ tak ma’ seen úuche’ jeel k’aaba’inta’ab beey cryptochels acuta. U ch’i’ibale’ ti’ yaan ichil kinosternidae.
 
 
Uláak’ u k’aaba’obe’ estuchée áak, pochitoque tabasqueño, candado, kaaskóo áak ichil uláak’o’ob. Je’el u k’uchul kuxtal tak 30 ja’abo’obe’. 12 cms u p’iisil le ba’alche’a’, ba’ale’ yaan ila’ane’ k’ucha’an tak 20 cms u chowakil. Koob u boonil u sóol paach. Suuk u jaantik bak’ tu chichnil yéetel tu táankelemil; kéen nuukake’ ku jaantik xíiw. Ku kajtal tu’ux yaan ja’ ma’ ch’óoch’i’. Ku yila’al ich k’áax kaláanta’an Área de Protección de Flora y Fauna Laguna de Términos. 
Wíinike’ ku beetik u p’áatal ich sajbe’entsil u kuxtal le áaka’, tumen tu péetlu’umil Tabascoe’ ku jaantal u bak’el, ts’o’okole’ u sóol paache’ ku ch’a’aba beey paaxe’. Yóok’ol u féederal noj bejil 180e’ ku yila’al máak jáal bej ku konik ba’ax k’ajóolta’an beey ensarta de pochitoques, beeta’an yéetel le ba’alche’a’.
Xak'alutskíinsa'an tumen: Sasil Sánchez Chan"
06/12/2021,Abraham Bote Tun,Sasil Sánchez Chan,"Mérida, Yucatán",Unaj u k’e’exel minera a’almajt’aan yaan México ti’al u xu’ulsa’al u ''wi’ijil'' mola’ayo’ob: Gómez Urrutia,"U j séenadoril Morena, Napoleón Gómez Urrutia, tsikbalnaj yóok’lal séeba’an meyaj ubnaj u beeta’al ti’ minerail a’almajt’aan, ti’al u je’elsa’al u “wi’ijil” jayp’éel mola’ayo’ob: u je’ets’el tu beel ba’ax unaj u beeta’al ti’ máaxo’ob ku máano’ob yóok’ol aj meyajo’ob yéetel yóok’ol kaab.
Beyxan tu ya’alaje’ kex tumen noj ba’al úuchik u beeta’al k’eexil ti’ u A’almajt’aanil Meyaje’, káaj u chíimpolta’al le septiembre máanika’, láayli’ yaan máaxo’ob ma’ taak u ch’a’anuktiko’ob k’eexilo’ob beeta’ab yóok’al ba’ax yaan u yil yéetel outsourcing te’e mola’ayo’obo’.
 
 
J séenadore’ tiskbalnaj yéetel La Jornada Maya tu k’iinil úuchik u xíimbaltik Jo’, le viernes 3 ti’ diciembre máaniko’, úuchik u ts’áak k’ajóoltbil u áanalte’il El triunfo de la dignidad, tu’ux ku tsikbaltik u bix u tokikubáaj u minerosil tu lu’umil México, yéetel aj meyajo’ob tu k’ab jaytúul u yuumilo’ob mola’ay; ma’ táan u chíimpoltik bix u ayik’altal chéen jaytúul máak te’e noj lu’uma’, tumen ku máano’ob yóok’ol máaxo’ob ku ts’áako’ob u muuk’il ti’al u yantal náajal. 
Gómez Urrutia tu ya’alaje’ mineriae’ u kamp’éel k’a’anan ba’ax beetik u náajalta’al taak’in tu noj lu’umil México, tumen ku k’a’abéetkunsik maanal 400 mil u túul aj meyajo’ob, yéetel uláak’ kex 2 miyoonesil máak láayli’ yaan ba’al u yil yéetel; ku chíikbesik u 3.5 por siientoil PIB, yéetel u 10 por siientoil íindustrial ba’al ku beeta’al.
Kex beyo’, tu ya’alaj láayli’ yaan u yuumil mola’ayob láayli’ wi’ijo’ob, máaxo’ob u k’áat uláak’ ya’abach ayik’alil, ba’ale’ k’áaxe’ ma’ u ti’alo’obi’. “Kaaje’ u yuumil tuláakal ba’ax ku jóok’sa’al te’e lu’umo’”, tu ya’alaj. 
K’iin táan u beetik u jala’achil Carlos Salinas de Gortari, tu ya’alaj, k’e’ex a’almajt’aan le bix ku beetik utsil chéen ti’ leti’ob, ku cha’abal u meyajo’ob te’e k’áaxo’ tak tu jo’oloj 100 ja’abo’ob.
 
Beyxan tu chíimpoltaje’ u meyajta’al mineriae’ ku beetik u jach k’askúunta’al yóok’ol kaab, tumen ya’abach mola’ayo’obe’ ma’ táan u yóotiko’ob u xupo’ob taak’in ti’ ba’ax yaan u yil yéetel u toj óolal u aj meyajo’obi’.  
Le beetik Senadoe’, tu jaatsil meyaj Comisión de Trabajo y Previsión Social, táan xan u jo’olbesike’, táan u kaxta’al u je’elsa’al “u wi’ijil” le mola’ayoba’.
“Ma’ táan u chíimpoltiko’ob ba’ax k’a’abéet ti’ aj meyajo’obi’, mix xan ti’ kaaji’. Taak’in ku ts’a’abal ti’al meyaje’, uts u k’a’amal, ba’ale’ chéen wa ku táanilkunsa’al u chíimpolta’al a’almajt’aan yéetel u pájatalil aj meyajo’ob, kaaj beyxan yóok’ol kaab, ba’ale’ ya’abach ti’ letio’obe’ ma’ táan u beetiko’obi’”, tu ya’alaj.
“Unaj u séeba’an beeta’al k’eexil ti’ u minerail a’almajt’aan México, tu’ux ka je’ets’ek tu beel k’a’anan ba’al, je’el bix, beyka’aj impuestos unaj u bo’ota’al, bix u cha’abal u yokol meyaj mola’ay ti’ jump’éel k’áax, ichil uláak’ ba’alo’ob”, tu ya’alaj j morenistail.
 
Yóok’lal meyaje’, j senadoree’ tu ya’alaj ts’o’ok u béeykunsa’al jayp’éel ba’alo’ob, je’el bix u k’e’exel ba’ax yaan u yil yéetel u mokt’aanil 98 ti’ u múuch’kabil Organización Internacional del Trabajo (OIT), tu’ux p’áat jáalk’abil u páajtalil u beeta’al múucho’ob tumen aj meyajo’ob, yéetel u je’ets’el u chíimpolta’al u múulan ts’a’abal meyaj ti’ máak.
Beyxan, béeychaj u beeta’al k’eexilo’ob ti’al ka yanak kéet bo’olil meyaj ichil xiib yéetel ko’olel, ts’o’okole’ chíimpolta’ab ko’olel ku meyajo’ob ich naj.
U ti’al Gómez Urrutiae’ ba’ax jach táaj k’a’anane’ leti’e’ yaan ba’al u yil yéetel súubkontraatasyon. U ts’a’abal meyaj ti’ máak yéetel el tuukul je’elo’, éejenta’ab tu ts’ook k’iinil úcuhik u beetik u jala’ach Felipe Calderon, ts’o’okole’ tu p’ataj tséelik ba’ax k’a’anan u ti’al aj meyajo’ob, tu beetaj u tse’elel fiiskóo tu táan le Noj lu’uma’, yéetel tu beetaj u yantal tuusil mola’ayo’ob yéetel fáakturas, ichil uláak’ ba’alo’ob.
Úuchik u káajal u chíimpolta’al u k’eexilo’o a’alamajt’aan, tu k’iinil 1 ti’ septiembre ti’ u ja’abil 2021, ts’o’ok u beeta’al u no’oja’an p’áatal maanal 3 miyoonesil meyajo’ob, tumen chuka’an u náajalil yéetel yaan xan u préestasyonesil.
Kex tumen ts’o’ok u béeykunsa’al le je’ela’, láayli’ óol xaan u xíimbal ba’al, tumen yaan mola’ayo’obe’ láayli’ ma’ u k’áato’ob u beeto’ob u péekili’, tumen yaan ba’alo’ob unaj u ts’aatáantiko’ob utsil meyaj, fiskal ba’al yéetel yóok’ol kaab. 
Xak'alutskíinsa'an tumen: Sasil Sánchez Chan"
07/12/2021,Joana Maldonado,Sasil Sánchez Chan,"Cancún, Quintana Roo",Chéen tuus kéen a’alak tu suta’al jets’óol ti’ máax loobilta’ab yóok’lal 9N: Amnistía Internacional,"Amnistía Internacional tu ya’alaje’ jach jela¡an bix u ts’a’abal u kuuch féeminista péeksajil, beyxan kéen beeta’ak xíimbalil líik’sajt’aan tumen ko’olel, ikil u ya’alal káaj u beeta’al tu k’iinil ka’aj ook meyaj jala’ach yaan walkila’; ka’alikile’, tu péetlu’umil Quintana Rooe’ ku ts’áak ba’al u tukult ba’ax ku tukulta’al u beeta’al “chéen ti’al u yila’al beey yaan ba’ax ku beet’aal ti’al u je’ets’el u yóol” máaxo’ob loobilta’ab 9N.
Máax beetik u éejekutibáaj jo’olbesajil ich Amnistía Internacional tu lu’umil México, Edith Olivares Ferreto, tu ts’áaj k’ajóoltbil ti’ k’a’aytajil tsikbal beeta’ab ti’ Internete’, ba’ax chíikpaj ti’ xíimbal meyajil beeta’ab ti’ jayp’éel u lu’umil Europa tumen Wendy Galarza, juntúul máax táakpaja’an ich Comité de Víctimas del 9N.
Ichil le tsikbalo’ tu ya’alaje’ óol ich chi’ichnakil u yila’al ba’ax ku taal u beeta’al tumen Amnistía Méxicoe’ tumen ku ts’a’abal u kuuch líik’sajil t’aan ku beeta’al tumen ko’olel ikil u ya’alale’ leti’obe’ ku loobilajo’ob yéetel kúulpach u tuukul ti’ u jala’achil u lu’umil México. Tumen u péeksajil ko’olele’ úuch káajak u líik’sik u t’aan ti’al u yantal kéet kuxtal; ma’ jump’éel ba’al táant u síijile’.  
 
Wendy Galarza, máax táaka’an ich Comité de Víctimas del 9N tu kaajil Cancúne’, t’aanaj yóok’lal u Áayuntamientoil Benito Juárez tumen beey u yóol chéen táan u tusik beetik ba’al ti’al u jets’ik u yóol ko’olel pe’ets’ tu líik’sajil t’aan 9N. Tu tsikbaltaj le domingo máaniko’ tu k’amajo’ob jump’éel kóorreo tu’ux bin ku t’a’analo’ob ti’al u ts’a’abal k’ajóoltbil jump’éel chíikulal j ts’a’ab úuchik u beeta’al tsolt’aan tumen Derechos Humanos ti’ le péetlu’umo’ ti’al u kaxta’al ka yanak jets’ óol ti’ máaxo’ob loobilta’ab. 
 
 
“Ti’al u beeta’al chíikulale’ mix chíimpolta’abon; unaj ka’ach k t’a’anal ti’al k mulan tukultik bix kéen beeta’ak, ma’ chéen ti’al u ts’a’abal k’ajóoltbil”, tu ya’alaj.
 
Wendy Galarza yéetel Edith Olivarese’ tu beetajo’ob xíimbal meyaj, tu jo’oloj 21 u p’éel k’iino’ob, tu’ux ku meyaj Amnistía Internacional: París yéetel Marsella, Francia; Bruselas, Bélgica; Roma yéetel Milán, Italia, Madrid, España yéetel Reikiavik, Islandia ti’al u chíikbesiko’ob bix u pakta’al ko’olel ku líik’sik u t’aan México; tumen leti’e’ j ts’o’on ka’alikil jok’a’an u líik’s u t’aan tu k’iinil 9 ti’ noviembre ti’ u ja’abil 2020, tu kaajil Cancún. 
Xak'alutskíinsa'an tumen: Sasil Sánchez Chan"
07/12/2021,Jairo Magaña,Sasil Sánchez Chan,Kaanpech,Ti’al le martesa’ táan u páa’ta’al ka yanak kex mil 300 u túul táanxel kaajil máako’ob tu péetlu’umil Kaanpech,"Ichil ba’ax j ts’a’ab k’ajóotbil tumen Instituto Nacional de Migración (INM) ti’ u péetlu’umil Kaanpeche’ ts’o’ok u yantal kex 500 u túul táanxel kaajil máako’ob taalja’an, u ya’abile’, ti’ u lu’umil Haití. Ti’ ku luk’ulo’ob Tapachula, Chiapas yéetel ku biinsa’alo’ob te’elo’ ti’al u séebkunsa’al u jóok’sa’al u ju’uno’ob, ti’al u béeytal u k’uchulo’ob tak Estados Unidos.
Ka’aj yáax kóojo’obe’, k’uch kex 108 u túul táanxel kajil máako’ob; haitiilo’ob, cubailo’ob, venezuelailo’ob, nicaragüailo’ob, hondurasilo’ob, ichil uláak’o’ob. Beyxan le lunes máanika’, k’uch uláak’ ka’ap’éel kisbuuts’o’ob ka’aj ila’ab tu séeba’an xookil beeta’ab tumen INM, yaan 500 u túul máako’obi’; yaan ti’ leti’obe’ láak’inta’ano’ob tumen u yatan yéetel u paalalo’ob.
 
 
Táanxel kajil máako’obe’ ts’o’ok u k’as k’uuxilo’ob, tumen ku ya’aliko’obe’ ma’ u k’áato’ob ka ts’a’abak áantaj ti’ob; u k’áato’ob ka ts’a’abak u ju’uno’ob ti’al u páajtal u kaxtiko’ob meyaj ti’al u tséentikubáajo’ob, ti’al u maniko’ob ba’ax k’a’abéet yéetel ti’al u bino’ob tak tu’ux u tukultmajo’ob.
Leti’obe’ ma’ u yojelo’ob wa tak Kaanpech ku biinsalo’obi’, tumen kéen luk’ko’ob Tapachulae’ ku tukultiko’ob naats’ kun p’atbilo’ob ti’ Estados Unidos, ba’ale’ ma’ beyi’.  
Ts’o’okole’ kex tumen yaan jump’íit taak’in ti’obe’, tumen yaane’ tu konaj jayp’éel u nu’ukul, wa áanta’abo’ob tumen u baatsilo’obe’, ma’ táan u chúukpajal ti’ob ti’al u béeykunsiko’ob ba’ax u k’áato’ob; u k’uchulo’ob tak te’e náacho’. Yaan jaytúule’ chéen jayp’éel k’iino’ob ts’o’ok u máansiko’ob yéetel le múuch’ilo’, ba’ale’ yaan uláak’o’obe’ ts’o’ok u winalo’ob taako’ob, je’el bix le haitiilo’obo’.
Jo’oljeak lunese’, páa’ta’ab u k’uchul uláak’ 800 u túul táanxel kajil máako’ob ti’al beyo’, u náakalo’ob tak mil 300 u túulal. Tuláakalo’obe’ ku yokolo’ob tu lu’umil México tu baantail u péetlu’umil Chiapas.
Xak'alutskíinsa'an tumen: Sasil Sánchez Chan"
07/12/2021,La Jornada,Sasil Sánchez Chan,Ciudad de México,K’ub óol ti’ u ko’olebil Guadalupe,"Je’el bix táan u bin u náats’al u k’iinil 12 ti’ diciembree’, beyxan u ya’abtal u yila’al u yoksaj óolil mexikoilo’ob. Óoli’ je’el tu’uxak ti’ u noj lu’umil Méxicoe’ chika’an k’uubo’ob yéetel tíich’ óolal ku beeta’al tu táan ko’olebil, tumen le ja’ab máaniko’ ma’ béeyak u k’uchul aj áalkabo’ob tak tu najil k’uj Basílica de Guadalupe. Walkila’ yaan u páajtal u kóojolo’obi’, ba’ale’ yáax táanil unaj paklan kaláantikubáajo’ob ti’ pak’be’en k’oja’an.
 
 
Xak'alutskíinsa'an tumen: Sasil Sánchez Chan"
08/12/2021,Jairo Magaña,Sasil Sánchez Chan,Kaanpech,Ma’ bin Secretaría General de Gobierno kun ts’aatáantik táanxel kaajil máako’ob k’uch Kaanpechi’,"Ichil ba’ax a’alab tumen Aníbal Ostoa Ortega, máax beetik u séekretaryo jéeneralil Gobiernoe’, ba’ax táan u yúuchul yéetel le jejeláas táanxel kaajil máako’ob taalja’ano’ob ti’ uláak’ lu’umo’obe’ unaj u ts’aatáanta’al tumen u jala’achil u lu’umil México yéetel tumen Instituto Nacional de Migración (INM) tumen leti’ob táan u yilik ba’ax kun úuchul yéetel le maanal mil 260 u túul máako’ob táan u kaxtik u k’uchulo’ob Estados Unidos, ba’ale’ yaan jaytúul ti’ leti’obe’ táan u tukultik u p’áatalo’ob tu lu’umil México.
Meyajnáal tu ya’alaje’, u jala’achil u lu’umil Kaanpeche’, táan u beetik tuláakal ba’al ku páajtal ti’al u ts’aatáantiko’ob; ma’ táan u ch’a’anuktik u nu’ukbesajil kanan te’e kaajo’ je’el bix unaje’, ti’al beyo’ táanxel kaajil máako’ob, p’ata’ano’ob tu kúuchil Concordia yéetel u doomoil Siglo XXIIIe’, u páajtal u maniko’ob nu’ukul k’a’abéet tu’ob wa ba’al ti’al u ts’éentikubáajo’ob.
 
 
Ba’ale’ Secretaria Generale’ tu ya’alj “Migración bin unaj u yilik, tumen jump’éel ba’al ti’ u lu’umil México, ts’o’okole’ U Jala’achil u noj lu’umil Méxicoe’ ma’ táan u páajtal u beetik noj ba’al u ti’al u yáantiko’ob. 
Beyxan tu ya’alaje’, wa ka k’uchuk u k’a’abéetkunsa’al áantaje’, leti’ u jala’achil u péetlu’umil Kaanpech kun áantajo’, tumen le ka’aj yáax k’uch jun jaats máako’obe’ tu túuxtaj aj ts’akyajo’ob ti’al u ts’aatáata’alo’ob, tumen tu ya’alaje’, yanchaj waktúul máax ti’ tsa’ay Covid-19i’.
Ostoa Ortega tu p’ataj sáasile’ leti’obe’ u k’áat u kaláanto’ob yéetel u beetiko’ob uts ti’ob, ba’ale’ táan u páa’tiko’ob ka yanak múul meyaj, ti’al u páajtal u táakbesikubáajo’ob.
 
Daniela Martínez, máax beetik u x pat a’almajt’aanil Movimiento Ciudadano (Moci), Ricardo Medina Farfán, máax jo’olbesik u páarlamentaryoil múuch’il Partido Revolucionario Institucional (PRI) yéetel Pedro Cámara Castillo, j pat a’almajt’aanil panistae’,  tu ya’alajo’ob unaj u chíimpolta’al a’almajt’aano’ob, ts’o’okole’ ku na’atiko’ob bin u k’a’ananil u ts’aatáanta’al ba’ax ku yúuchul yéetel táanxel kaajil máako’ob k’ucho’ob tu péetlu’umil Kaanpech te’e k’iino’oba’, ba’ale’ tu jets’ajo’obe’ k’a’anan u sáasilkúunsa’al bix yaniko’ob ka’aj k’ucho’ob, jaytúulo’ob, ba’ax unaj u beetiko’ob yéetel ti’ ba’ax je’el u páajtal u yáanta’alo’ob. 
Xak'alutskíinsa'an tumen: Sasil Sánchez Chan"
08/12/2021,La Jornada Maya,Sasil Sánchez Chan,"Cancún, Quintana Roo",K’a’ayta’ab péepen k’áak’ yaan u xik’nal Cancún tak tu baantail Peten tu lu’umil Guatemala,"TAG Airlines tu ts’áaj k’ajóoltbile’ túumben bej kun káajal u yantal ti’ péepen k’áak’, tu yáax k’iinil diciembre, yéetel le yaan u nup’a’al u noj kaajil Cancún tak Flores, tu baantail u Petenil Guatemala, tu’ux yaan xan u yúuchben kaajil Tikal.
“Túumben beje’ ku nup’ik ka’ap’éel ti’ u noj kaajilo’ob Mundo Maya: Cancún yéetel Flores. Le je’ela’ táan u taal u beeta’al tumen le mola’ayo’ ti’al u kaxtik ka ya’abak meyajo’ob ts’a’aban ti’al kaaj yéetel bix u nup’a’al le kaajo’oba’; ti’ le ts’ook winalo’oba’ TAG Airlinese’ jach ka’anal ikil u ya’abkunsik bej ku je’ik ti’al u baantail u noojolil México”, beey a’alab tumen Julio Gamero, CEO TAG Airlines, ti’ k’a’aytajil tsikbal beeta’ab.
 
 
Andrés Aguilar Becerril, u meyajnáail Secretaría de Turismo ti’ u péetlu’umil Quintana Roo, tu ya’alaj le túumben beelila’ ku mu’uk’ankúunsik meyaj ku beeta’al ti’al u k’a’amal aj xíinximbalo’ob, ts’o’okole’ noj ba’al ti’al u nu’ukbesajil Mundo Maya beeta’an tu táan uláak’ kaajo’ob.  
Beey túuno’, Darío Flota Ocampo, máax jo’olbesik Consejo de Promoción Turística de Quintana Roo (CPTQ), tu ya’alaj TAG Airlinese’ táan u meyaj ti’al u mu’uk’ankúunsik ba’ax ts’a’aban ti’ kaaj ti’al u xíimbalta’al u Caribeil México.  
Túumben beje’, ku núup’ul yéetel le uláak’ ka’ap’éel ku ts’a’abal k’ajóoltbil tak ma’ seen úuchako’, tu’ux ku páajtal u luk’ul máak tu noj kaajil Guatemala ti’al u bin Cancún yéetel xan Tapachula, Chiapas. Beyxan, ichil u yáax óoxp’éel winalo’ob u ja’abil 2022e’ yaan u káajal u meyaj uláak’ jump’éel bej yaan u nup’ik Guatemala tak Jo’, Yucatán. Tu k’iinil 8 ti’ diciembre kéen je’ebek u bejil péepen k’áak’, lunes tak domingo. 
U baantail Peténe’ ku pakta’al beey u noj kaajil u yúuchben maaya kaaj, tu’ux yaan xan Tikal, je’el bix xan kaláanta’an k’áax asab k’a’anan tu noj lu’umil Guatemala, u petenil Flores yéetel u ja’il Peten.
Xak'alutskíinsa'an tumen: Sasil Sánchez Chan"
08/12/2021,La Jornada Maya,Sasil Sánchez Chan,Ciudad de México,AMLO tu éejentaj ka mu’uk’ankúunsa’ak báakuna yéetel uláak’ jun jaats,"U nu’ukbesajil u ts’a’abal uláak’ jump’éel u jaatsil báakuna ti’ nojoch máako’obe’ ts’o’ok 60 u ja’abile’ káaj tu k’iinil jo’oljeak tu péetlu’umilo’ob Chiapas, Ciudad de México, Oaxaca, Jalisco, Sinaloa yéetel Yucatán, beey úuchik u ts’a’abal k’ajóotbil tumen máax beetik subsecretarioil Salud, Hugo López Gatell. Tu ja’atskab k’iinil jo’oljeak, tu kaajil Zapopane’, jala’ach Andrés Manuel López Obradore’ ka’alikil tu beetaj u tse’ek je’el bix suuk u beetik sáansamale’, tu pitaj u nook’il u ke’elil ti’al u ts’a’abal ti’ u ts’aakil AstraZeneca.
 
 
Xak'alutskíinsa'an tumen: Sasil Sánchez Chan"
08/12/2021,La Jornada Maya,Sasil Sánchez Chan,"Puerto Morelos, Quintana Roo",Oksa’ab rey x baw ich u ja’ilo’ob QRoo ti’al u kaláanta’al koralo’ob,"Te’e k’iino’oba’, oksa’ab ich k’áak’náabe’ u táankelemil le ba’alche’oba’ ikil táan u beeta’al nu’ukbesaj ti’al u jeel p’ata’al tu beel u áaresifeil Puerto Morelos; leti’obe’ káaj u tséenta’alo’ob tu kúuchil Centro Regional de Investigación Pesquera, ichil múul meyaj ku taal u beeta’al tumen Healthy Reefs for Healthy People, Parque Nacional Arrecife de Puerto Morelos yéetel GVI México.
 
 
Xak'alutskíinsa'an tumen: Sasil Sánchez Chan"
09/12/2021,Abraham Bote Tun,Sasil Sánchez Chan,"Mérida, Yucatán",Mola’ayo’ob ti’al u ts’aatáanta’al tuusil meyajo’ob tu petenil Yucatáne’ ma’ no’ojanchajako’obi’,"Especial: Dejar el mal 
U xaak’alil Fiscalías Anticorrupción: Un ejercicio de transparencia y acceso a la información sobre su autonomía y resultados, beeta’ab tumen Escuela de Gobierno y Transformación Pública ti’alinta’an tumen Instituto Tecnológico de Monterrey, tu chíikbesaj fíiskalias ku meyaj ti’al ma’ u yaantal tuusil meyaj, wa kóorrpsyone’, ma’ táan u jóok’ol u meyaj je’el bix unaje’, tumen kex ti’ le óoxp’éelo’ob yaan ts’o’ok u beeta’al tak poolo’ob yéetel kex yaan xaak’alo’ob káajsa’ane’, ma’ béeyak u yantal mix jump’éel jets’ si’ipili’.
Ichil báax chíikpaj te’e xaak’al j ts’a’ab k’ajóoltbil tu winalil julio máaniko’, ila’abe’ iscalía Anticorrupción de Yucatán ti’ yaan tu kúuchil 15, ichil u xookil Autonomía, tumen u p’iisile’ 7 ti’ 12; Kaanpeche’ ti’ j p’áat tu yáax kúuchil, tumen yanchaj 10 puuntos ti’ yéetel Quintana Rooe’ j p’áat tu kúuchil 27, úuchik u yantal chéen kamp’éel puuntos.
Ti’ fíiskaliaso’obe’ k’áata’ab u tsoolil meyaj tu beetajo’ob ichil u yáax k’iinil enero ti’ u ja’abil 2019 tak 30 ti’ septembre ti’ u ja’abil 2020, ts’o’okole’ xak’alta’ab xan ba’ax ts’o’ok u béeykunsa’al ti’ u meyajo’obi’.
“Fiscalía ku no’ojanchajal tu meyaj kéen u ye’es yanchaj ba’ax ma’ patal beeta’abiki’, ts’o’okole’ ku kaxtik máax ti’ yaan u si’ipili’. Le beetike’, ka’alikil u kéet yantal u xookil tak pool beeta’an yéetel jayp’éel jets’ si’ipil yane’, yaan u jach chíikpajal u no’ojan meyaj le fíiskaliaso’obo’”, beey u ya’alal te’e xaak’alo’.
Tu péetlu’umil Yucatáne’, ichil enero 2019 tak septiembre 2020, yanchaj 233 tak poolo’ob tu táan le mola’aya’, ba’ale’ ma’ yanchaj mix jump’éel jets’ si’piili’; ma’ xan béeyak u su’utul mix jump’éel taak’ini’.  
Tu péetlu’umil Quintana Rooe’ ila’ab le fíiskalia yaan te’elo’ ma’ u ch’a’amaj bej ti’ u meyaji’, ts’o’okole’ ma’ xan sáasil ba’ax ku beetiki’, tumen ka’aj k’áata’ab ka k’u’ubuk ju’uno’ob ti’al u jaatsilo’ob le xaak’ala’ ma’ j núuka’ab mix ba’ali’.
Tu péetlu’umil Kaanpeche’, láayli’ ti’ le jats k’iino’obo’, k’ama’ab 308 u p’éel takpoolo’ob, ba’ale’ ma’ yanchaj xan mix jump’éel jets’ si’ipili’ mix xan su’utuk mix jump’éel taak’ini’, yéetel ma’ xan káajsa’ak ofisyo xaak’alo’obi’. Kex beyo’, yaan 19 u p’éel xaak’alo’ob káajsa’an.Le ba’ax chíikpaj te’e fíiskaliaso’oba’ ku ye’esike’, ti’ u yóoxp’éelal ma’ no’ojanchajak u meyajo’obi’.  
Fíiscalias tu’ux asab uts úuchik u chíikpajalo’ob ti’al u ts’aatáanta’al tuusil meyaje’ leti’ le je’elo’oba’: Michoacán, tu’ux yanchaj 9 u p’éel jets’ si’ipil; Tamaulipas, yanchaj 6 u p’éel jets’ si’ipil; Zacatecas, yanchaj 6 u p’éel jets’ si’ipil; Nuevo León, óoxp’éel jets’ si’ipil yéetel Sonora tu’ux yanchaj xan óoxp’éel.
 
U xaak’alil Tecnológico de Monterrey tu ye’esaje’ jump’éel ba’ax k’a’anan ti’al u je’ets’el bix yanik u áautonomiyaile’, leti’e’ kéen je’ets’ek máax kéen u beet u fiskalil. Ti’al ka béeyake’ unaj: u ts’a’abal k’ajóoltbil páayt’aan, ti’al u kaxta’al máax no’ojan ti’al u táakpajali’; u táakpajal kex ka’atúul wa uláak’ máak ti’al u je’ets’el u yuumil. Beyxan, u táakpajal kaaj, ti’al u jach ilik bix u yúuchul tuláakal ba’al, tumen je’el u páajtal u líik’sik u t’aano’ob kéen u yilo’ob yaan ba’ax jela’an kéen jo’op’ok u beeta’al.
Tu péetlu’umil Yucatáne’ ma’ beeta’ab páayt’aani’, mix táakpaj kaaji’. Kaanpeche’ chéen jump’éel puunto tu jóok’saj ka’aj ts’a’ab k’ajóoltbil páayt’aan ti’ kaaj, ba’ale’ mix jump’éel puunto yanchaj yóok’lal u táakbesa’al kaaj tu k’iinil u beeta’al. Quintana Rooe’ chéen jump’éel puunto tu jóok’saj tu’ux unaj u táakbesik ka’atúul wa uláak’ máak ti’al le jets’a’al yéetel mix ba’al ti’ u páayt’aanil mix xan ti’ u táakbesa’al kaaji’. 
 
Xaak’ale’ ma’ xan béeychaj u kaxtik ba’alo’ob yaan ba’al u yil yéetel taak’in jets’a’an ti’al u meyaj le mola’ayo’oba’ tu péetlu’umil Yucatán yéetel Quintana Roo; yéetel Kaanpeche’ ojéelta’ab j ts’a’ab 11 miyoonesil 187 mil 833 pesos, kex tumen ma’ no’ojanchajak meyaj ku beetiki’.
 
TI’al u xak’alta’al u p’iisil sáasil meyaje’, ba’ax chíikpaje’ jatsa’ab yéetel u boonilo’ob jump’éel semaafo. Yucatáne’ jatsa’ab yéetel k’aank’an boonil, ku na’ata’al beey lu’umo’ob tu’ux ma’ ts’ook j ts’a’ab k’ajóoltbil ba’ax ku k’áata’ali’ wa ma’ sáasilkúunsa’ab tu beeli’. Kaanpeche’ ya’ax boonil ts’a’abij, leti’e’ tu’ux núuka’ab tuláakal ba’ax k’áata’ab yéetel sáasil ba’ax tu ts’áajo’ob k’ajóoltbil. Quintana Rooe’ chak u boonil, tumen ma’ tu núukajo’ob ti’ ba’ax k’áata’ab wa ma’ chúukpaj mix jump’íit ba’ax tu ya’alaji’.
 
 
Xak'alutskíinsa'an tumen: Sasil Sánchez Chan"
09/12/2021,La Jornada Maya,Sasil Sánchez Chan,"Mérida, Yucatán","Tu jo’oloj 41 ja’abo’ob sa’atak u kuxtale’, láayli’ k náaytik John Lennon","Úuchik u kíinsa’an u nojochil Beatlee’ sa’at xan u alab óolil u náayta’al yóok’ol kaab tu’ux ka utsil yanak ba’al, ba’ale’ u k’aay yéetel u t’aane’ láayli’ u líi’ksik k óole’. 
 
 
Xak'alutskíinsa'an tumen: Sasil Sánchez Chan"
10/12/2021,Cecilia Abreu,Sasil Sánchez Chan,"Mérida, Yucatán",Kankalas,"Tumen ma’ ya’ab ba’al ojéela’an yóok’lal kankalas (Holcosus Gaigeae), Pedro E. Nahuat Cervera yéetel Luis Roberto Pérez Martíneze’ tu beetajo’ob u sientiifikoil ts’íib Observaciones de Depredación, Dieta y Reproducción de Holcosus Gaigeae, tu’ux tu yilajo’obe’ le chan ba’alche’a ku jaanta’al tumen am yéetel  felinóos. 
Te’e meyajo’, ila’ab xan kéen k’uchuk u k’iinil u yantal u mejenile’, ku ye’elsik ichil ka’ap’éel tak ukp’éel je’. Kankalase’ suuk u máan ka’alikil jok’a’an k’iin; ti’ ku yantal tu petenil Yucatán.  
 
 
J bioologóo Luis Fernando Díaz Gamboa tu tsikbaltaje’ le ba’alche’a ma’ táakbesa’an ichil le sajbe’entsil yanik u sa’atalo’obi’, yaan ba’alo’ob kíinsik, je’el bix u k’e’exel bix u k’a’abéetkunsa’al k’áax tu’ux ku yantal tumen walkila’, ku kanik kuxtal ti’ jáal ja’, jáal bej, úuchben kaajo’ob yéetel jáal k’áax.  
U pool xibil ba’alche’e asab wóolis ti’ u x ch’uupulil, ba’ale’ u ni’e’ óol tiich’il ti’ u ka’ap’éelil. U yooke’ kóom ba’ale’ mu’uk’a’an yéetel u boonile’ óol wáaway chak.
Xak'alutskíinsa'an tumen: Sasil Sánchez Chan"
10/12/2021,Juan Manuel Contreras,Sasil Sánchez Chan,"Mérida, Yucatán","Notificaciones Covid Yucatán, nu’ukbesaj k’a’abéetkunsik túumben nu’ukulo’ob ti’al u kaxta’al ka ch’éenek u seen pa’ak’al k’oja’anil","Tu k’iinil jo’oljeak juevese’ tuláakal le séelularo’ob rejistráarta’an tu lu’umil Yucatáne’ unaj tu k’amajo’ob jump’éel ts’íib ti’al u béeytal u je’ets’el u káajal u k’a’amal Notificaciones Covid Yucatán, jump’éel nu’ukbesaj ku beeta’al ti’al u chan xu’ulsa’al u pa’ak’al le k’oja’anila’, le beetike’ yaan u túuxta’al ts’íib ti’ máax kun yantal naats’ ti’ wa máax tsaayal ti’ le k’oja’ana’.
Ya’abach noj lu’umo’obe’ táan u k’a’abéetkunsik nu’ukbesajo’ob ti’al u tsola’al ti’ kaaj u sajbe’entsil u pa’ak’al u k’oja’anil Covid-19, tumen u ya’alal ti’ tuláakal máak kéen náats’ak yiknal juntúul wa máax tsaayal ti’ le k’oja’ana’ noj meyaj ti’al máaxo’ob táaka’ano’ob ichil u mola’ayil toj óolal.
Notificaciones Covid Yucatán jump’éel meyaj béeykunsa’an úuchik u k’a’abéetkunsa’al Appless, túumben nu’ukbesaj ku yoksa’al tu yáam u muuk’il meyaj Google wa Apple ti’al túun beyo’, yéetel u yáantajil Bluetoothe’ u béeytal u túuxtik jejeláas x ma’ k’aabaili’.  
 
 
“Le nu’ukbesaja’ múul beeta’an ichil u jala’achil le noj lu’uma’ yéetel u meyaj Secretaría de Salud (SSY), ti’al u yáantaj u bin u yéemel le beyka’aj u pa’ak’al le k’oja’anila’”, beey tu ya’alaj Rodrigo Solís Pasos, máax beetik u subsekretaryoil Tecnologías de la Información y Comunicaciones.
Le nu’ukla’, tu tsolaj, ku bin u k’e’ek’exik IDS x ma’ k’aabaili’. Kex beyo’, ma’ sajbe’entsili’, ma’ táan u k’a’abéetkunsik mix jump’éel wa ba’ax ka yanak ichil le séelularo’. Yéetel túun Bluetoothe’ ku káajal u k’e’ek’exa’al daatos, óoli’ je’el bix u beeta’al tumen baankos, tumen leti’obe’ óoli’ lalaj 20 minutos u bin u k’exiko’ob.
“Mix juntéen ku túuxta’al mix ba’al yóok’lal u GPSil, mix xan yóok’lal u yuumil le séelularo’. Ma’ xan táan u páajtal u yokol te’e tu’ux ts’a’aban oochelo’ob, u k’aaba’ob uláak’ máak mix tu’ux ku k’a’amal uláak’ ts’íibo’ob; ma’ xan tu yoksikubáaj ti’ bix u meyaj k nu’ukul t’aan”; tu sáasilkuunsaj.
Óoxp’éel bix je’el u je’ets’el u káajal u k’a’amal ts’íib yóok’lal Covid:
Yáaxe’, Apple wa Androide’ ku túuxtiko’ob ts’íib ti’al u tsola’al bix unaj u beetik máak. U ka’ap’éelile’, yéetel jump’éel kodigóo QR, yaan u k’i’itbesa’al tumen u jala’achil le lu’uma’ ti’ reedes sosiaales, ti’al beyo’ u tsola’al xan ba’ax unaj u beeta’ali’. U yóoxp’éelile’, u yokol máak tu kóonfigurasyonil u nu’ukul t’aan, u kaxta’al notificaciones de exposición, u yéeya’al u noj lu’umil yéetel u péetlu’umil máak, tu ts’ooke’ u éejenta’al ba’ax ku k’áata’al ti’al u béeytal u meyaj tu beel.“Kéen k éejent u páajtal u k’a’amale’, unaj  u p’áatal t’aabalil Bluetooth; ts’o’okole’ le je’ela’ yaan u yilik tu’ux yaan uláak’ nu’ukulo’ob t’aan naats’ ti’ yéetel xáanchaja’an kex óoxp’éel minutos múuch’o’ob”, tu tsikbaltaj Solís Pasos.Wa ka k’uchuk jéets’ek u tsa’ayal ti’ máak Covide’, yaan u yantal u yokol te’e sistema de notificacioneso’ ti’al u páajtal u ya’alik. Te’e súutuk túuno’, le nu’ukul t’aano’ yaan u túuxtik sajbe’entsil te’e séebidoro’obo’ ti’al u káajal u túuxta’al ts’íib ti’ máaxo’ob yanchajo’ob naatsi’ ti’ le wa máaxo’.
Xak'alutskíinsa'an tumen: Sasil Sánchez Chan"
10/12/2021,Joana Maldonado,Sasil Sánchez Chan,"Cancún, Quintana Roo",K’uch junmúuch' táanxel kajil máako’ob tak tu kaajil Cancún,"Ya’abach táanxel kajil máako’ob mina’an u ju’uno’ob ti’al u p’áatalo’ob tu lu’umil Méxicoe’ k’ucho’ob tu noj kaajil Cancún. Ti’ luk’o’ob tu kaajil Tapachula, tu péetlu’umil Chiapas. Leti’obe’ ti’ j k’a’amo’ob tu noj najil xook séekundarya número 9, p’aatal tu baantail 103. 
 
 
Ti’al túun u biinsa’al le múuch’il máako’oba’ péeknaj u mola’ayil Instituto Nacional de Migración (INM) liki’ul u kaajil Tapachula, tu’ux yaan jayp’éel talamilo’ob ikil u seen k’uchul tajan ya’abach táanxel kaajil máako’ob siijilo’ob ti’ u noj lu’umil Haití, ba’ale’ beyxan ojéela’an yaan uláak’ máako’ob ku taalo’ob ti’ uláak’ noj lu’umo’ob.
U jala’achil le lu’umo’, Carlos Joaquín Gonzáleze’ tu ya’alaj tak ma’ seen úuchake’, yaan u yantal u biinsa’al Cancún kex 500 mil u túul ti’ le táanxel kajil máako’oba’, tumen beey úuchik u k’a’ayta’al tumen INM, ti’al u páajtal u ts’o’oksa’al u yila’al u ju’unilo’obi’. Beyxan tu ya’alaje’ yaan u p’ata’al tu beel jayp’éel kúuchilo’ob ti’al u páajtal u yantalo’ob ka’alikil táan u yila’al bix kun p’áatal u ju’uno’obi’. 
Xak'alutskíinsa'an tumen: Sasil Sánchez Chan"
10/12/2021,La Jornada Maya,Sasil Sánchez Chan,"Mérida, Yucatán","K’uba’ab ti’ u kaajil Maní, u chíimpolalil Best Tourism Villages","U jala’achil u lu’umil Yucatán, Mauricio Vila Dosal, tu k’ubaj ti’ u kaajil Maní le noj chíimpolala’ k’uba’an tumen Organización Mundial del Turismo (OMT); leti’ u jach nojochil ku ts’a’abal ti’ kaajo’ob tu’ux jach no’oja’an u meyajta’al bix u k’a’amal aj xíinximbalo’ob, tumen ku nojba’alkúunsa’al miatsil yéetel yóok’ol kaab. Le je’ela’, j ts’a’ab ti’ le kaaja’ úuchik xan u k’iimbesik jump’éel ja’ab k’aaba’inta’ak beey Pueblo Mágico. 
 
 
Xak'alutskíinsa'an tumen: Sasil Sánchez Chan"
13/12/2021,Rosario Ruiz Canduriz,Sasil Sánchez Chan,"Bacalar, Quintana Roo",Beeta’ab féeminista meyaj ichil Encuentro de la Frontera Sur,"Ichil meyaj beeta’ab te’e k’iino’ chíimpolta’ab ko’olel, ba’ale’ beyxan múul meyaj ku k’a’abéetkunsa’al ich féeminismo tuukul, ka’alikil áalkabnaj uláak’ jump’éel k’iin ti’ u múuch’tambalil Encuentro Cultural de la Frontera Sur Sur.Real 2021. Tu k’iinil sábadoe’, beeta’ab meyaj tu kúuchil Galeón Pirata, tu’ux béeychaj u yu’ubal u tsikbalil Feminismos Comunitarios en la Frontera Sur de México, tu’ux táakpaj Rosario Ruiz, x ts’íib péektsilo’ob, beyxan x áaktibistas Wilma Esquivel yéetel Shanti Ascencio tsikbalnajo’ob yóok’lal u k’a’ananil u chíikbesa’al ko’olel je’el tu’uxak ka meyajnak wa yanak, tumen beyo’ ku mu’uk’anchajal féeminista óol.
Wilma Esquivel, máax tu beetaj xíimbal meyaj tu lu’umil Europa tu múuch’tambalil Cumbre COP16, ti’al u chíikbesik máaseal kaajo’obe’, tu ya’alaj: “jach tu ja’ak’saj in wóol in wilik asab ya’ab u núuka’al ba’al táanxel tu’ux, tumen ku yantal tsikbal ti’al ka béeyak u yantal kúuchilo’ob tu’ux ka chíimpolta’ak ko’olel, tumen to’one’ táan k ba’atel yóok’lal ba’ax k ti’al”.  
Tu súutukil úuchik u t’aan Shanti Ascencioe’ tu k’a’ajsaj bix le meyaj ku beeta’al te’e kaajo’obo’, tumen ku ch’a’ajolta’al ba’alo’ob suuk u beeta’al úuch ka’aji, je’el bix u meyajil Solar, ku taal u beeta’al tu péetlu’umil Yucatán, yéetel tu’ux táakpaja’an xan, tumen te’elo’ “ts’o’ok k ts’áak k óol, k muuk’ yéetel u múul meyajil ko’olel”. 
Ko’olel táakpajo’obe’ tu ya’alajo’ob yaan uláak’ ya’abach ti’ leti’obe’, ma’ u yojelo’ob wa ku ts’áako’ob u muuk’ u kaajalo’ob tumen ku múul xíimbalo’ob, yéetel ku beetiko’ob ba’al ti’al u yantal uláak’ utsil ba’al tu kuxtalo’ob, beyxan ti’al u nojba’altal u páajtalilo’ob.
Tu ts’ooke’, u yukatekoil múuch’ balts’am U Siijil Péepen tu ts’áaj cha’antbil u balts’amil Abuela Pájaro, tu k’íiwikil u kaajil Bacalar. ti’al u ts’o’okol le k’iinil meyaja’, k’aaynaj María Moctezuma.
Xak'alutskíinsa'an tumen: Sasil Sánchez Chan"
13/12/2021,Joana Maldonado,Sasil Sánchez Chan,"Cancún, Quintana Roo",Najmal u yutsil xíimbal Bacalar ba’ale’ unaj u yáax kaláanta’al yóok’ol kaab,"“Tuláakalo’on k k’áat ka xíimbalnak Bacalar yéetel ka yanak ma’alobil le Lagunao’ (...) kaláanta’an k’áaxe’, Área Natural protegida, kex ma’ patal bix u yila’ale’, ku pakta’al beey jump’éel ba’al meyajnaj ichil siiglo XIX; ma’ beey jump’éel ba’ax je’el u meyaj ti’ kaaj ti’al u jóok’ol táanil”, beey úuchik u ya’alik máax jo’olbesik Amigos de Sian Ka’an, Gonzalo Merediz Alonso. 
Leti’e’ tu k’a’ajsaj tu ja’abil 2020e’, úuchik u máan u chak ik’alil Cristóbal yéetel uláak’ k’a’amkach ja’o’obe’, sa’at u boonilo’ob le Lagunao’ kex jayp’éel winalo’ob, le beetike’ tuláakal máaxo’ob ku k’a’abéetkunsiko’ob ti’al u meyajo’obe’ yanchaj u kaxtiko’ob ba’ax je’el u páajtal u beeta’al ti’al ma’ u ch’éenel u sutulsuut taak’in te’elo’, ba’ale’ yáax táanile’, tu’ux ka kaláanta’ak ba’ax yaan ti’obi’. 
 
 
U k’a’ananile’, u yantal náajal ba’ale’ tu’ux ka táanilkúunsa’ak u yutsil yóok’ol kaab yaan ti’ob te’elo’ yéetel ti’al ka k’a’abéetkunsa’ak je’el bix unaje’. Beyxan tu tsikbaltaje’, k’a’anan ma’ u xu’ulul tsikbal táan u beeta’al, tumen je’el bix úuchik walkil 35 ja’abo’ob te’e Sian Ka’ano’, úuchik u suta’al ANPe’, yanchaj xan kúulpach tuukulo’ob yóok’lali’.
Tu ya’alaje’ jump’éel ba’al suuk u yúuchul te’e kaajo’obo’, leti’ u yila’al ANP beey k’áaxo’ob tu’ux ma’ táan u páajtal u k’a’abéetkunsa’al ba’ax yani’, tumen ma’ beyi’, ba’ale’ kaláanta’an k’áaxo’ob, je’el bix Bacalare’ ku yutstal u meyaj ti’al u yutsil kaaj, ti’al u náajal kajnáalo’ob; AP ma’ u k’áat u ya’al ma’ táan u yutstal u yokol máak te’e k’áaxo’, u k’áat u ya’ale’ ka yanak u kaláanta’al tuláakal ba’ax yaan, tu tsilbataj.
 
Máax jo’olbesik yéetel beetik k’a’aytajilo’ob ich Consejo Comunitario de la Cuenca de la Laguna de Bacalar, Roberto Salgado Sangri, ku ya’alik Laguna de Bacalare’ káaj u k’éexel tumen beyili’ kéen k’éexek u boonilo’ ikil u chooj uláak’ ja’ yóok’ol, ba’ale’ beyxan le ku k’uchul tu yáamil le ja’o’, kéen k’áaxak cháak, ts’o’okole’ uláak’ ba’al bine’, leti’e’ beyka’aj u ka’analil le lu’umo’ yaan tu xuul lu’umil ichil Kaanpech yéetel Quintana Roo.
Salgado Sangrie’ ku ya’alike’ “ts’o’ok u jach talamtal ti’ le ts’ook lajun ja’aboba’ tumen ts’o’ok u ya’abtal xan k’áax ku k’askúunta’al ikil u tséenta’al ba’alche’ob wa u pa’ak’al ba’ali’, tumen ku k’a’abéetkunsa’al luuk’, péestisidas yéetel féertilisaantes”.
Xak'alutskíinsa'an tumen: Sasil Sánchez Chan"
13/12/2021,La Jornada Maya,Sasil Sánchez Chan,Ciudad de México,Sa’at u kuxtal u nojochil ranchero k’aay,"J mexikoil Vicente Fernández j kíim jo’oljeak 12 ti’ diciembre; 81 u ja’abil ka’achij. Le je’ela’ j ts’a’ab k’ajóoltbil tumen u láak’o’ob ti’ jump’éel k’a’aytajil tsikbal jóok’sa’ab ti’ Instagram. Charro de Huentitán, je’el bix pata’ab u k’aaba’e’, oksa’anili’ tu kúuchil ts’akyaj Hospital Country 2000, tu péetlu’umil Jalisco, tak ka’aj k’a’ayta’ab u kíimil láas 6:15 u taal u sáastal le domingo máanika’. J k’aaye’ jach k’ajóolta’ab yóok’lal u meyaj, tumen tu beetaj tak cha’ano’ob, tu noj lu’umil, ba’ale’ beyxan ich América Latina, EEUU yéetel Europa. 
 
 
Xak'alutskíinsa'an tumen: Sasil Sánchez Chan"
13/12/2021,La Jornada Maya,Sasil Sánchez Chan,"Mérida, Yucatán",U béeytal u kóojol máak tuka’atéen yiknal ko’olebil,"Ichil jejeláas talam ba’alob úuch ka’alikil táan pak’be’en k’oja’ane’, míin ichil le jach u’uypaj tumen máaxo’ob oksaj óoltik najil k’uj, tumen p’áate’ ma’ táan u béeytal u k’uchulo’ob, je’el bix lalaj 12 ti’ diciembree’, yiknal u ko’olebil Guadalupe, ba’ale’ jo’oljeake’ utschaj u jáan kóojol máaxo’ob tíich’óoltiko’ob, ti’al u chan méek’a’al u yóolo’ob tumen.
 
 
Xak'alutskíinsa'an tumen: Sasil Sánchez Chan"
14/12/2021,Astrid Sánchez,Sasil Sánchez Chan,Kaanpech,U meyajil Kaanpech ku k’i’itbesa’al ti’ yóok’ol kaab: káaj u ko’onol ba’ax ku beeta’al tumen kabnáalo’ob ti’ Internet,"Ti’ jump’éel u chan kaajil yaan tu xamanil Kaanpeche’, tu’ux mina’an mix seenyal ti’al u t’aan máak ti’ telefonóo mix Internete’, x kabnáalo’obe’ ku meyajtiko’ob u’uts nu’ukulo’ob ts’o’ok tak u túuxta’al ti’ u jejeláasil péetlu’umo’ob México yéetel tak Japón.  
Tu kaajil Santa Cruz, tu méek’tankaajil Calkiníe’, ku meyajta’al xunáan kaab. Ba’ale’ yáax ba’al yanchaj u píitjo’oltik ko’olelo’obe’, leti’e’ tuukul jets’a’an ka’acho’ tu’ux ku tukulta’ale’ chéen xiib ku páajtal u meyajtik kaab, tumen wa ma’e’ le xunáan kaabo’obo’ ku náachtalo’ob.
“Ka’aj káaj k kaambale’, in yuume’ jach ku ts’íikil, ts’o’okole’ ku k’eyik in na’. Le beetik teen yéetel in kiike’ ku yantal k ta’akikbáaj. In yuume’ ku ya’alike’ wa ka k beet to’one’ yaan u sa’atal le úuchben meyaja’”, beey tu tsikbaltaj Adela, máax ku meyajtik kaab, ts’o’okole’ ku beetik 15 litros ichil jump’éel ja’ab. Jobono’ob tu’ux ku meyaje’ yaan kex 200 ja’abo’ob u yúuchbenil.  
 
 
Beyxan u tsikbalta’al tumen Belem yéetel Marielin Naal Ek, kiktsilo’ob síijo’ob tu kaajil Pucnachén, máaxo’ob yanchaj u tsáako’ob ti’ u yuumo’ob ka u p’áata’ak ti’ob le jobono’obo’, tu’ux ku beetiko’ob walkila’ kex 7 litros kaab ichil jump’éel ja’ab.
Leti’obe’ ku beetiko’ob yéetel kaabe’ shampoo, u kreemail wíinkilal yéetel jáabono’ob. Tuláakal le je’elo’ ku ko’onol tumen u múuch’kabil Honey Kaab, tu’ux táaka’an táankelemo’ob ku péektsiltiko’ob yéetel ku t’oxiko’ob ba’ax ku beeta’al yéetel le kaabo’.
Santiago Tucuch Cab yéetel Benhur Ortegón Caballero tu káajsajo’ob walkil wakp’éel ja’abo’ob paachile’, jump’éel múuch’kabil tu’ux ku kaxta’al ka yanak múul meyaj yéetel uláak’ kabnáalo’ob te’e baantao’, ti’al u nojba’alkúunsa’al kaab, ba’ale’ beyxan ti’al u bo’ota’al ba’ax ku beetiko’ob je’el bix unaje’.
Beey úuchik u k’uchulo’ob yiknal Naal Ek, Adela yéetel uláak’ kex 50 kabnáalo’ob. Ts’o’okole’ leti’obe’ ku koniko’ob ba’ax ku beeta’al ichil u reedes sosyalesil Honey Kaab.
Meta nu’ukbesajo’ob, je’el bix Facebook, Messenger, Instagram yéetel WhatsApp ku ts’áak u páajtalil ti’ máasewal kaajo’ob ka’aj utsil bo’ota’ak ba’ax ku meyajtiko’ob yéetel u náachkuns u koonolo’obi’.
Ba’ax ku ko’onole’, je’el bix iik beeta’an yéetel kaab yéetel uláak’ nu’ukulo’obe’ ku ko’onol tu Facebookil MELI KAAB Productos Gourmet de Miel yéetel tu Instagramil Honey Kaab.
Tak walkila’ Santiago yéetel Benhure’, táan u múul meyajo’ob kex yéetel 50 kúuchkabalo’ob, ba’ale’ ka’ansaj ku beetiko’obe’ ts’o’ok u k’ama’al kex tumen 700 u túul kabnáalo’ob.
Xak'alutskíinsa'an tumen: Sasil Sánchez Chan"
14/12/2021,Cecilia Abreu,Sasil Sánchez Chan,"Mérida, Yucatán",Ta’aytak u chukik jump’éel winal p’áatak mina’an u ts’aakil VIH tu kúuchil ISSSTE Yucatán,"Pablo Alemán, máax patjo’olt u múuch’kabil RepaVIH, táan u k’áatik áantaj ti’ kaaj ti’al ka yanak máax ts’áak u ts’aakil Movitrem wa Truvada, tumen ts’o’ok u yojéeltiko’obe’ ts’o’ok u p’áatal mina’an tu mola’ayil Instituto de Seguridad y Servicios Sociales para los Trabajadores del Estado (ISSSTE) lik’ul u k’iinil 23 ti’ noviembre, ts’o’okole’ noj ba’al ti’al u toj óolal máaxo’ob tsaayal Virus de Inmunodeficiencia Humana (VIH). 
“Ts’o’ok jump’éel p’isk’iinil káajak k t’a’anal, ts’o’ok óoxtúul máak u k’áat ti’ to’on  áantaj”, je’el bix k ilik yanik ba’ale’, te’e mola’ayo’ ku ts’aatáanta’al kex mil u túul máax ti’ yaan le k’oja’anila’, le beetik leti’e’, tsikbalnaj yéetel u jo’olpóopilo’ob le kúuchilo’ ti’al u k’áatik ka yanak u yila’al ba’ax kun beetbil tu yóok’lal, “ba’ale’ ma’ núuka’ak mix ba’al ti’”.
 
 
Yanchaj kex 15 u p’éel le ts’aak tu k’amajo’, ba’ale’ ts’o’ok xan u jóok’ol u yuumil. Chéen ba’axe’, ikil u yantal u lu’uk’ul sáansamale’, ma’ táan u chúukpajal yéetel le je’elo’. Ts’o’okole’, ISSSTEe’ Yucatáne’ ku ts’aatáantik máaxo’ob k’oja’anob ichil tuláakal le petenila’.  
RepaVIH mantats’ u xak’altik wa chuka’an u ts’aakil tuláakal máax ti’ k’a’abéet tu lu’uiml Yucatán, le beetik walkil ts’o’ok u yojéeltiko’ob mina’an le ts’aaka’, ku k’áatiko’ob ti’ máax yaan u ya’abile’, wa ti’ máax k’e’ex u ts’áakil yéetel ma’ táan u k’a’abéetkunsike’, ka u much ts’áajo’ob ti’al u ts’a’abal ti’ máaxo’ob k’a’abéet.
“Tu kúuchil IMSSe’ (Instituto Mexicano del Seguro Social) chuka’an yanik le ts’aaka’, ma’ yanak talamilo’obi’, ba’ale’ táan u ts’a’abal ti’ máaxo’ob ma’ tsaayal VIHi’, ti’al u kaláantikubáajo’ob wa ka k’uchuk yantalo’ob tu’ux yaan le k’oja’ana’”.
Kex tumen yaan uláak’ péetlu’umo’ob tu’ux táan u ts’a’abal ti’ máak ti’al u kaláantikubáaj ma’ili’ tsa’ayake’, leti’e’ ku k’áatchi’ibtik wa jach k’a’abéet beey xan u beeta’al Yucatán, “ba’ax kin tukultike’, teen Pablo Alemáne’, máax ti’ tsaayal VIH walkil 21 ja’abo’obe’, míin asab uts ka k’a’abéetkunsa’ak kondón”.  
Leti’e’ ku tukultike’, k’a’anan u péektsilta’al u k’a’abéetkunsa’al kondón, je’el bix péektsilta’an xan u k’a’abéetkunsa’al pixchi’ wa jeel áantibakterial.  
Ichil ba’ax ojéela’an tumen Boletín Epidemiológico del Sistema de Vigilancia Epidemiológica de VIH, tu péetlu’umil Yucatáne’ yaan, lik’ul u ja’abil 1983 tak le 2021a’, 10 mil 310 u túul máax ti’ tsaayal le k’oja’ana’, ti’ le je’elo’obo’ 8 mil 797 xiib yéetel mil 513 ko’olel. 
Chéen ti’ le ja’ab 2021a’, ts’o’ok u yojéelta’al yaan uláak’ 438 u túul máak tsa’ay ti’ wey péetlu’uma’, 396 ti’ le je’elo’obo’ xiib yéetel 42 ko’olel.
Xak'alutskíinsa'an tumen: Sasil Sánchez Chan"
15/12/2021,Joana Maldonado,Sasil Sánchez Chan,"Cancún, Quintana Roo","Cancún, ti’ yaan tu ka’a kúuchil kaajo’ob tu’ux asab ya’ab u kóojol aj xíinximbalo’ob ti’ táanxel lu’umo’ob, tu paach Dubai","Kex juntéen ichil jump’éel p’iisk’iinile’ ku k’a’ayta’al túumben bejo’ob ku kóojolo’ob Cancún; le 15 ti’ diciembre ku taala’ yaan u je’ebel bej juntats’ kun bin tak Sao Paulo, Brasil, le beetik ti’ ts’ook xaak’al beeta’ab tumen u kóonsultorail ForwardKeys, tu chíikbesaj le kajaa’ beey u ka’ap’éelil tu’ux asab ya’ab u k’uchul aj xíinximbalo’ob ichil tuláakal yóok’ol kaab, tu paach Dubai.  
Lik’ul u ja’abil 2010e’ ForwardKeys ku chíikbesik máaxo’ob ku jóok’ol xíinximbal, tu’ux, ba’ax k’iin yéetel beyka’aj k’iino’ob. Ti’ u ts’ook xaak’al tu beetaje’, ku ke’etel ba’ax chíikpaj tuj ja’abil 2021 yéetel ba’ax yanchaj 2019. Te’elo’ ila’ab Cancúne’, ichil le k’iino’ob ts’o’ok u yáalkab ti’ le ja’aba’, leti’e’ ka’ap’éel tu’ux asab ya’ab u k’uchul táanxel kaajil máak ti’al xíinximbal.
 
 
Ti’ u kaajil Caribee’ yanchaj u kamp’éel por siientoil xíinximbal beeta’ab ti’ táanxel lu’umil ichil tuláakal yóok’ol kaab. Ciudad de Méxicoe’ ti’ yaan tu kúuchil 16.
Ichil ba’ax j ts’a’ab ojéeltbil tumen Asure’, tu kúuchil Aeropuerto Internacional de Cancún, ts’o’ok u kóojol, ichil enero tak noviembre ti’ u ja’abil 2021e’, 11 miyoones 603 mil 123 u túul aj xíinximbalo’ob ti’ péepen k’áak’ taalja’an ti’ táanxel lu’umo’ob.
Andrés Aguilar Becerril, u meyjnáalil Secretaría de Turismo (Sedetur) te’e péetlu’umo’ tu ya’alaj te’e ja’aba’, ch’a’ajolta’ab bej ts’o’okili’ u yantal ka’ach tu ja’abil 2019, ba’ale’ beyxan ya’abkunsa’ab uláak’ mina’ani’, je’el bix le ku bin Barcelona tak Cancún, Chetumal tak Miami yéetel uláak’ u kaajilo’ob Estados Unidos mina’an ka’achij.
Beyxan, ma’ táan u xáantal kéen k’a’ayta’ak u túmben bejil kun k’uchul Houston yéetel Minneapolis, tu noj lu’umil Estados Unidos.
Tu tsikbaltaj xane’, jump’éel ba’ax u béeykunsamaj ka u ch’a’a bej tuka’atéen u meyajil u k’a’amal aj xíinixmbalo’ob tu péetlu’umil Quintana Rooe’, leti’e’ bix táan u yantal u jeel bejo’ob tumen jump’éel ti’ le yáax ba’ax táakbesa’ab tumen Consejo de Promoción Turística de Quintana Roo, le beetik ya’abchaj u páajtalil u k’uchul máak te’elo’.
Kex beyo’, tu ya’alaj xan u k’a’ananil u mu’uk’ankúunsa’al u ts’a’abal báakuna ti’ kaaj yéetel u ts’a’abal séertifikasyon ti’ kúuchilo’ob ti’al u xíimbalta’alo’ob. 
Xak'alutskíinsa'an tumen: Sasil Sánchez Chan"
15/12/2021,Joana Maldonado,Sasil Sánchez Chan,"Cancún, Quintana Roo",Takpoolta’ab xuupul u ts’aakil VIH tu péetlu’umil Quintana Roo,"U ja’abil 2021e’ yaan u ts’o’okol x ma’ ts’aakil PrEP (profilaxis prexposición) ti’al u yáantikubáaj máaxo’ob tsaayal ti’ VIH, beey úuchik u ya’alik Roberto Guzmán Rodríguez, máax táaka’an ichil u múuch’kabil Redpositiva Quintana Roo; leti’e’ tu ya’alaj xan te’e ja’aba’ jets’a’ab xáanchaj u yojéelta’al diagnoostikos tumen ma’ yanchaj prueebas ichil u ja’abil 2020i’.
Tu péetlu’umil Quintana Rooe’ yaan u ts’o’okol le ja’aba’ yéetel u jach ya’abil u xookil máax ti’ túumben tsa’ay le k’oja’anila’, tumen náak tak 49 por siiento u taasail, “le je’ela’ u k’áat u ya’ale’ óoli’ u chúumukil máaxo’ob ku beetik u prueebail VIH tsaayal ti’ yéetel kuxa’an yéetel”.
J áaktibistae’ tu ya’alaje’ tu ja’abil 2020e’ jach ma’ ya’abchaj ti’ jaytúul máak tsa’ay ti’ le k’oja’ana’, wa ku ke’etel ti’ le beyka’aj máak ti’ tsa’ay tu ja’abil 2019, tumen ma’ xan ya’abchaj u beeta’al prueebas ichil tuláakal u noj lu’umil México, úuchik u yéemel 53 por siientoil u beeta’al, le beetike’ ma’ xan séebchaj u yila’al wa tsaayal ti’ máaki’. Beey túuno’, le ka’aj jeel beeta’ab prueebas ti’al u yila’al wa tsaayal ti’ máak VIHe’, xáanchaj u yojéelta’al.
 
 
Roberto Guzmán tu ya’alaje’, u ts’ook ka’aj ojéelta’ab tsaayal le k’oja’ana’, ila’ab yanchaj ichil táankelemo’ob yaan u ja’abil 23 yéetel 29, u ya’abile’ xiibo’ob ti’ LGBT+ kaaj.
Tu ya’alaje’ tak walkila’ “chéen ti’ tsikbal úuchik u p’áatal” u beeta’al u nu’ukbesajil PrEP wa profilaxis prexposición, ku beeta’al kéen ts’a’abak ts’aak ti’ máaxo’ob sajbe’entsil u tsa’ayal ti’ob úuchik u kóojolo’ob yiknal le k’oja’anilo’.  
“Le ts’aako’oba’ ku meyaj ti’al ma’ u tsa’ayal ti’ máak le k’oja’anilo’, ku páajtal u lu’uk’ul ti’ ya’abach winalo’ob ti’al ma’ tsa’ayal VIH, ba’ale’ wa kóojech tu’ux yaan le k’oja’anilo’ ku lu’uk’ul 28 k’iino’ob, ba’ale’ walkila’ mina’an; k’a’abéet manbil ts’o’okole’ ko’ojtak; jump’éel PrEPe’ je’el u tojoltik tak 14 mil pesos”, tu ya’alaj. 
Máax jo’olbesik Redpositiva tu ya’alaje’, le ja’aba’ táan u ts’o’okol, ts’o’okole’ mina’an mix jump’éel nu’ukebsaj ti’al u ts’aatáanta’al ba’ax táan u yúuchula’, mix xan ti’al u yila’al ba’ax je’el u beeta’al yóok’lal máaxo’ob tsaayal ti’ VIH te’e péeltu’umo’, ts’o’okole’ unaj u yila’al ti’al ma’ u ya’abtal ti’ máax ku tsa’ayal le k’oja’anila’.
Xak'alutskíinsa'an tumen: Sasil Sánchez Chan"
15/12/2021,Europa Press,Desconocido,"Madrid, España",K’iin tu k’ab wíinik,"Jump’éel xaak’al beeta’ab ti’ u waxaktéenil úuchik u náats’al wíinik tak K’iine’ beeta’ab tumen Solar Parker ti’ u mola’ayil NASA, tu winalil abril ti’ u ja’abil 2021, yáax juntéen úuchik u chíikbesik “u ma’achal” K’iin tumen naabe espaasyal.
 
 
Edición: Ana Ordaz"
16/12/2021,Jairo Magaña,Sasil Sánchez Chan,Kaanpech,K’uba’ab najo’ob ti’al u jeel yantal u yotoch máak yanchaj u tse’elel ti’ u bejil Tren Maya,"Xunáan Blanca yéetel xunáan Mirnae’ u nojochil tu baatsilo’ob tu éejidoil Pixoyal, tu méek’tankaajil Champotón, tu k’amajo’ob le miércoles máanika’, u chíikulal u túumben otocho’ob, úuchik u yantal u k’e’exel tu’ux yano’ob ka’achij, tumen ti’ ku máan ka’ach chimes k’áak’. Le najo’oba’ u bo’olil u jala’achil le noj lu’uma’ ti’ te’ex, beey úuchik u ya’alik Armando Toledo Jamit, máax jo’olbesik u óofisinayl x jala’ach.
Blanca tu ya’alaje’ ka’aj k’uch u aj meyajilo’ob jala’ache’ tu tsikbaltaj ti’ob le noj meyaj kun beetbile’, ts’o’okole’ kex tumen maanal ka’a k’aal ja’abo’ob kajlako’ob te’elo’, ma’ tu jáan éejentajo’ob ka bo’otako’ob yóok’lal u yotocho’obi’. 
 
 
“Chéen tukultej, wey kaaj kuxlajo’on desde úuchil, in wíichame’ jach meeyjul, ts’o’okole’ tene’ kin wáantik ti’ ba’ax ku páajtal; chéen ti’ najil laamina kaja’ano’on, ba’ale’ ka’aj taalo’obe’ tu tsikbaltajo’ob yaan u beetiko’ob pak’il naj k ti’al, ti’al k baatsil, ts’o’okole’ yaan xan u bo’otiko’ob to’on u páajtalil u beeta’al meyaj ti’ k’áax tu’ux ku máan chimes k’áak’, yéetel tak úuchben p’aax yaan ti’ob tak éetel, jach noj ba’al k ti’al”, tu tsikbaltaj.
Jo’oljeak, k’uba’ab ti’ leti’ob yéetel ti’ uláak’ buluktúul máako’obe’, u yaabesil túumben najo’ob tu’ux kun máano’ob kajtal, ts’o’okole’ yaan xan u p’a’atal ti’ob najo’ob beeta’ab yéetel loona tu’ux p’áato’ob walkil wakp’éel winalo’ob, ti’al u meyaj ti’ob je’el bix ken u yóoto’obe’, tumen k’áax kun ts’a’abale’ 20 metros u kóochil yéetel 20 u taamil, ts’o’okole’ yaan u p’áatalo’ob aktáan ti’ tu’ux ku máan Tren Maya.
 
Ti’ lalaj jump’éele’ yaan ka’ap’éel kwaartóo, jump’éel u baanyoil, k’óoben, jun xóot’ táanil, soolar ti’al u beeta’al uláak’ jump’éel kwaarto yéetel wíixo’ob. U éejidoil Pixoyale’ leti’e’ yáax tu’ux táan u k’u’ubul naj k’e’ex tu’ux yaan tumen le yano’obo’ táaka’an tu beel túumben chimes k’áak’.  
 
Ti’al u chíikbesa’al u jala’achil péetlu’ume’, Armando Toledo Jamit, tu ya’alaje’ u k’u’ubul le najo’oba’ yáax k’a’ayta’an tumen jala’ach Andrés Manuel López Obrador ti’al u p’a’atal tuláakal ba’al tu beel ikil yaan k’áatal u meyajilo’ob Tren te’e kaajo’. Le beetik bine’ k’a’anan u yantal múul meyaj yéetel u x jala’achil Kaanpech, ti’al u yutsil kajnáalo’ob. 
Karina Graña Sandoval, máax nup’ilk u meyajil k’áax yéetel kaaj ti’ u tramo 1 le meyajo’, tu ya’alaje’ p’aax yaan tu baantal le noojol/noojol-lak’ino’ táan u bin u bo’ota’al yéetel le yáax meyaja’. Tu ya’alaj xane’ táan u beeta’al 280 u p’éel najo’obi’.
Xak'alutskíinsa'an tumen: Sasil Sánchez Chan"
16/12/2021,Abraham Bote Tun,Sasil Sánchez Chan,"Mérida, Yucatán","U kajnáalilo’ob El Carmen II yéetel San José, Kaanpeche’, tu tselajo’ob áamparos tu ts’áajo’ob yóok’lal Tren Maya","U kajnáalilo’ob El Carmen II yéetel San José, ti’ u méek’tankaajil Calakmul, tu péetlu’umil Kaanpeche’, bino’ob le 15 ti’ diciembrea’, tak tu kuuchil Poder Judicial de la Federación, ti’al u luk’siko’ob áamparos tu ts’áajo’ob yóok’ol Tren Maya, tumen tu ya’alajo’ob bine’, tusa’abo’ob tumen u múuch’il Consejo Regional Indígena y Popular de Xpujil (CRIPX) ti’al u kúulpach t’aano’ob ti’ le noj meyajo’.
Eleazar Dzib Ek, máax beetik u legal chíikbesajile’, tu ya’alaje’ tu tselajo’ob kúulpach t’aan táan ka’ach u beetiko’ob tu táan le meyajo’, tumen tu ts’áajo’ob tak jump’éel áamparo, ba’ale’ ma’ u yojelo’ob jach ba’ax le táan u beetiko’obo’.
Ichil ba’ax tu ya’alaj xane’, kajnáalo’obe’ tusa’abo’ob bin úuchik u ts’a’abal siibalo’ob ti’ob yéetel uláak’o’obe’ ch’a’ab u fiirma, ba’ale’: “Bejla’e’ taal u ya’alo’ob ti’ juuese’ uts u yilko’ob u meyajta’al chimes k’áak’, ts’o’okole’ ku luk’sko’ob xan takpool tu beetajo’ob yéetel tu ya’alajo’obe’ yaan u táakmuk’tiko’ob tuláakal ba’al”. 
 
 
Ich takpool tu beeta’ajo’obe’ ku ya’alik meyaj ku beeta’al tumen u jala’achil u lu’umil Méxicoe’, ku loobiltik u miatsil kaaj, yéetel ku k’askúuntik bin yóok’ol kaab, ichil uláak’ ba’alo’ob, ba’ale’ tu ya’alaje’, kajnáalo’obe’ ma’ bin u yojelo’ob ba’ax le tu mokts’íibtajo’obo’, tumen u ya’abile’ ma’ u yojel xooki’, chéen maaya ku t’aniko’ob, yéetel uláak’o’obe’ chéen ch’a’ab u fiirmas, tu ya’alaj.  
Tu ya’alaj xane’, ma’ jaaj wa tu k’amajo’ob taak’in wa áantaj ti’ Fondo Nacional de Fomento al Turismo (Fonatur), mix xan ti’ uláak’ mola’ayili’, tumen tu juunalo’ob úuchik u sutiko’ob t’aan. 
“Ba’ax táan k beetike’, múul meyaj, tumen tene’ u j komisilen Zoh-Laguna, Calakmul ka’achij, ts’o’okole’ ichil tuláakal j komiso’obe’ t beetaj jump’éel múuch’kabil ti’al k táakmuk’tik u meyajta’al Tren, ts’o’okole’ ma’ nup’a’an yéetel mix jump’éel mola’ay, chéen beey mokt’anta’ab ich kaajo’ob”, tu tsikbaltaj. 
Mateo López López tu ya’alaje’ taal u “luk’s” takpool tu beetaj yóok’ol Tren. “Uts in wilik u meyajta’al Tren”, tu ya’alaj.
Xak'alutskíinsa'an tumen: Sasil Sánchez Chan"
16/12/2021,Efe,Sasil Sánchez Chan,Ciudad de México,U jáal ja’il Acapulcoe’ ku k’iimbesik 500 ja’abo’ob yáax ila’ak,"Úuchik u ti’alinta’al Tenochtitlán, tumen Hernán Cortése’, káaj xan u xak’alta’al u k’áaxil Nueva España, ts’o’okole’ ikil u máan kaxtbil ka’ach tu’ux ku páajtal u nup’a’al bej ka k’uchuk tak ba’ax k’ajóolta’an bejla’a beey u petenil Molucas, jump’éel u múuch’ilmúuch’ peteno’ob yaan Indonesiae’, kaxta’ab ba’ax pata’ab u k’aaba’ beey Bahía de Santa Lucía; tu jo’oloj u máan ja’abo’obe’ k’a’ananchaj beey ja’ mantats’ u xíimbalta’al.
 
 
Xak'alutskíinsa'an tumen: Sasil Sánchez Chan"
17/12/2021,La Jornada Maya,Sasil Sánchez Chan,Felipe Carrillo Puerto,U Torreil Babel k’aaba’inta’an Quintana Roo,"Francisco Rosado May yéetel Rosario Ruiz
Méxicoe’ jump’éel noj lu’um mantats’ u beetik u jóok’ol máak kajtal táanxel tu’ux, u ya’abile’ ku bin Estados Unidos, ba’ale’ ti’ u jach ts’ook túumben péetlu’um yanake’, Quintana Roo, yaanal bix u yúuchul ba’al. Weye’, ja’ab man ja’abe’ ku k’uchul u miyoonesil aj xíinximbalo’ob, ba’ale’ uláak’ ya’abach máak xan ku k’uchul kajtali’. U jejeláasil t’aano’ob ku yu’uba’al, u jejeláasil ba’al suuk u beeta’al yéetel jejeláas tuukulo’ob yaan xan, ba’ale’ ku múuch’ulo’ob te’e lu’um isíinsa’an tumen u k’áak’nabil Caribe.
Quintana Roo k’ajóolta’an tumen u lu’umil táanxel kajil máako’ob, je’el bix u k’a’ayal tu iimnoil, tu’ux ku ch’a’achibta’al u k’aaba’ le yáax táanxel kaajil máak k’uch te’elo’”: u k’u’ yaabilaj yanchaj ichil u xa’ak’an ch’i’ibal Gonzalo Guerrero yéetel Zazil”. Sak wíinik tu síijubáaj ti’ maaya kaaj yéetel u baatsile’, tu k’amajo’ob uláak’ máako’ob kóojo’ob te’elo’; tu gloriietail yaan tu yookbal Chetumale’ ts’a’aban u wooj wíinkilal le ka’atúul máako’oba’, tu’ux ku chíikpajal u jejeláasil miatsil ku múuch’ulo’ob te’ela’.  
 
 
Ichil ba’ax chíikpaj tu xookil Censo 2020e’, u péetlu’umil Quintana Rooe’ leti’e’ péetlu’umil tu’ux yaan u asab ya’abil táanxel kajilo’ob máako’ob, ichil tuláakal México. U yantal máax bin ti’ u jeel noj lu’umo’obe’, ma’ jach táaj ya’abi’, ts’o’okole’ le ku bine’, ku bin Estados Unidos, yéetel ku chíikbesik chéen u 0.1% ti’ tuláakal mexikoilo’ob ku bino’ob kajtal ti’ uláak’ noj lu’umo’ob. 
Péetlu’umo’on tu’ux yaan ya’abach kajnáalo’ob ku bino’ob Quintana Roo leti’ le je’elo’oba’: Yucatán, Chiapas, Tabasco, Ciudad de México yéetel Veracruz. Beyxan ku yantal uláak’ táanxel kaajil máako’ob ti’ uláak’ noj lu’umo’ob, je’el bix tu Xamanil, u CHúumukil yéetel u Noojolil América, ba’ale’ yaan xan uláak’ ku taalo’ob Europa, Asia yéetel África. Le je’ela’ ku ts’áak k na’at ba’axten jach ts’o’ok u ya’abtal xíinximbal máako’ob te’ela’, tumen yaan ki’ichkelem ba’alo’ob ti’al ilbil, yaan miatsil yéetel k’ajla’ayil; Quintana Roo ku kóolik máak ti’al xíimbalta’al, ba’ale’ beyxan ti’al u ts’a’abal taak’in u beeta’al meyajo’obi’.
Maayaob kuxa’ano’ob tu péetlu’umil Quintana Roo te’e k’iino’oba’, ku múul yantalo’ob yéetel uláak’ kaajo’ob te’e lu’umo’. Atlas beeta’an tumen Instituto Nacional de Pueblos Indígenas ku ya’alike’ te’e péetlu’umo’ yaan 39 u p’éel máasewal kaajo’ob ti’ le 68 yaan tu noj lu’umil México.
Sáasil yanik Quintana Rooe’ jejeláas u ch’i’ibal walkila’: máasewal máak yéetel le ma’atecho’; sak yéetel boox máak jejeláas ba’ax oksaj óoltik yéetel jejeláas t’aano’ob u yojelo’ob. Jach jela’an ti’ le bix yanik tu ja’abil 1511, walkil 510 ja’abo’ob, ka’aj k’uch Gonzalo Guerrero tak tu lu’umil Yucatán.
Gonzalo Guerreroe’ jach tu beel u chíikbesik bix úuchik u yantal yáax táanxel kajil máak tak te’e lu’uma’; yaanal u miatsil, yaanal t’aan ku beetik, ts’o’okole’ p’áat kajtali’ yéetel tu kanaj kuxtal beey maaya wíinik. 
Kex xak’alta’ak uláak’ ba’alo’ob yóok’lal u kuxtal le máaka’, ku páajtal u yila’al bix úuchik u káajal u yantal uláak’ ba’alo’ob ti’ yaanal miatsil ichil le u ti’alo’, jejeláas miatsilo’ob múul yanchajo’ob te’e lu’uma’. Le bix úuchik u ti’alintik maaya miatsile’ ma’ táan u k’áalal ichil u t’aanil transculturización. Jach talam u ya’alale’ tu láaj k’exaj ba’ax u kanmaj ti’ u miatsil ti’al u kanik uláak’ túumben. Leti’e’ tu kanaj ba’alo’ob ti’ mayaobi’, ba’ale’ leti’ob xane’ yanchaj ba’alo’ob tu kanajo’ob ti’ leti’. Yanchaj uláak’ ba’alo’ob, je’el bix le ba’ax ku beeta’al kéen yanak ba’ateltáambalil, tumen ya’ak’paj ba’ax u yojel Guerrero yéetel ba’ax u yojel maayaob. 
Bejla’e’ Quintana Roo ku much’ik jejeláas miatsilo’ob, ba’ale’ yóok’lal beyka’aj yéetel bixe’, óol talam u je’ets’el jach chéen jump’éel u yichil. Te’ela’ yaan u jejeláasil u juumil káastelan yéetel káastelan maaya, tak spanglish; judíos ku chíimpoltiko’ob sabbat, argentinos ma’ táan u wenelo’ob wa ma’ tu yuk’iko’ob mate yéetel sak wíinik ku jaantik taapas.
Tu péetlu’umil Quintana Rooe’ ku yu’ubal reggae, u ti’al “Suéñame Quintana Roo”, yaan u nook’il chicleros yéetel le ku chíikpajal chúumuk yéetel noojol, beyxan u yiipil u chúumkil le péetlu’umo’, wa u nook’il chetumalilo’ob, ba’ale’ mix jump’éel tu juunal mix much’a’ane’, ku p’éelilkunsik u táan ichil miatsil wa u jejeláasil miatsil yaan te’e péetlu’uma’. Ba’axten wale’, ma’ wáaj k’a’anankúunsa’ak le chíikulalo’oba’ ti’al u je’ets’el u táan ichil miatsil. Ma’ xaan wa leti’. Ba’ale’ chíikulalo’ob je’el bix le yaan Veracruz, Tabasco yéetel Yucatán, yanchaj tu jo’oloj ya’abach ja’abo’ob.
K’a’anan wáaj túun u pakta’al ba’al de yaanal bixij, ti’al u páajtal u much’a’al le jejeláasil chíikulalo’oba’ ti’ jump’éelili’ lu’ume’. Jach wáaj k’a’abéet to’on le chíikulalo’oba’, wa ku páajtal k p’áatal beyo’, x ma’ chíikulali’. Yaan jejeláas ba’ax ku páajtal u núukik, míin mix ba’al ti’ xan mina’an jump’éelili’ ich, ba’ale’ míin ma’ xan u jach ma’alob ba’alil.
U jaajile’ ichil u xe’ek’il ba’al yéetel jejeláasile’, yaan ya’abach t’aano’ob yéetel suuka’anilo’ob muuch’ul te’e péetlu’uma’, ts’o’okole’ kex ma’ ojeláan bix u nu’ukil u yantale’, ku meyaj tu beel. 
Xak'alutskíinsa'an tumen: Sasil Sánchez Chan"
17/12/2021,Jairo Magaña,Sasil Sánchez Chan,Kaanpech,Kaab koj,"Walkil jump’éel p’isk’iinile’ u mola’ayil Procuraduría Federal de Protección al Ambiente (Profepa) tu péetlu’umil Kaanpeche’, tu ts’áaj k’ajóoltbil tu tokaj juntúul kaab koj, Herpailurus Yagouaroundi. Juan Luis Peña Mondragón, j bioologóo yéetel j xaak’ale’ ti’ u noj najil xook Universidad Nacional Autónoma de México (UNAM), ku tukultike’, le ba’ax ojéelta’abo’ k’a’anan tumen ba’alche’e, jatsa’an beey mesocarnívoros, ba’alche’ ma’ jach nuuktak ku jaantik bak’, chéen ba’axe’ ma’ ya’ab ba’al ojéelta’an yóok’lali’.
Yaan uláak’ ya’abach ba’al ku jaantik, je’ex mejen ik’elo’ob, xuux, ch’íich’, u jejeláasil ch’o’, yéetel tak u yich che’ob. K’a’anan tumen ku k’i’itbesik i’inajo’ob ti’al u ka’a líik’il k’áax. 
 
 
U x ch’uupulile’ je’el u p’isik ichil 43 tak 66 sentiimetróos yéetel u xiibile’ ichil 62 tak 83. Ku yila’al tu lu’umil México, ba’ale’ beyxan Centroamérica, yéetel tak tu chúumukil Argentina. Chowak u wíinkilal yéetel u yooke’ kóom. U poole’ wóolis yéetel chichan, ts’o’okole’ u xikine’ mejentak. U boonile’ óol wáaway ba’ale’ yaan xan túulis booxi’. 
Táakbesa’an ichil NOM-59 beeta’an tumen Secretaría del Medio Ambiente y Recursos Naturales (Semarnat), tumen Sajbe’entsil u Sa’atal te’e tu’ux suuk u yila’alo’. Tu lu’umil Méxicoe’ ma’ ojéela’an jaytúul kuxa’an yani’, mix xan ba’ax suuk u beetik tu’ux suuk u kuxtal.
Xak'alutskíinsa'an tumen: Sasil Sánchez Chan"
19/12/2021,Abraham Bote Tun,Desconocido,Jo',"Jets’a’abe’ yaan u páajtal u xíimbalta’al, yóok’lal u k’iimbesajilo’ob Navidade’, máaxo’ob k’ala’an Cereso","Máax jo’olbesik u kúuchil Centro de Reinserción Social (Cereso) ti’ u noj kaajil Jo’,  Francisco Brito Herrera, tu jets’aje’, ti’al u k’iimbesajilo’ob diciembree’ yéetel ti’al u ts’o’okbal le ja’ab yaniko’ona’, yaan u páajtal u xíimbalta’al máaxo’ob k’ala’anob te’elo’.  
Tu ya’alaje’, xíimbale’ yaan u páajtal u beeta’al tu k’iinilo’ob: 25 ti’ diciembre yéetel 2 ti’ enero ti’al máax láayli’ u xak’alta’al wa yaan u kuucho’ob; 31 ti’ diciembre yéetel 1 ti’ enero ti’al máaxo’ob jeets’el u si’ipil.
Beyxan tu ya’alaje’ yaan u beeta’al miisa, je’el bix suuka’anil tu yáak’abil 24 ti’ diciemebre, yóok’lal Navidad; u j áarsobiispoil Yucatán kun beetik, Gustavo Rodríguez Vega, yéetel yaan xan u beeta’al u áak’ab jaanalil Navidad yéetel Túumben Ja’ab.
Yóok’lal le k’oja’anila’, xoka’an junk’aal máak ts’o’ok u tsa’ayal ichil Cereso, ti’ u noj kaajil Jo’; óoxtúul máak kíim yóok’lal, yéetel jo’otúul máake’ yanchaj u yoksa’al ti’ najilo’ob ts’akyaj, ba’ale’ ma’ j kíimo’obi’.
Beyxan, tu ya’alaj walkila’ mixmáak k’oja’an tumen. Ts’o’okole’, ti’al ma’ u seen múuch’ul máake’, lalaj 21 k’iino’ob ku béeytal u xíimbalta’al máak te’elo’, lalaj fiin de semanáa.
“Lalaj sábadoe’ ku yokol u láak’ máaxo’ob ma’ jets’a’ak u si’ipili’, yéetel domingose’ máaxo’ob ts’o’ok u je’ets’el. Ti’ le uláak’ 21 k’iino’ob ku taale’, kúulpach túun u beeta’al… ma’alob u jóok’ol to’on ba’al wa k beetik beta’, tumen beyo’ mixmáak sajbe’entsil u kuxtal”, tu ya’alaj.
Te’e kúuchil walkila’, maanal mil 200 u túul máak k’ala’ani’."
19/12/2021,Abraham Bote Tun,Sasil Sánchez Chan,Jo',"Tinume’, u yóox kúuchil ichil u méek’tankaajilo’ob México, tu’ux ya’abchaj óotsil máak ichil 2010 yéetel 2020","Tinum, Yucatáne’, ti’ j p’áat tu yóox kúuchil, ichil u méek’tankaajilo’ob le noj lu’uma’ tu’ux asab ya’abchaj óotsilil, ichil 2010 yéetel 2020; tu jo’oloj le lajun ja’abo’oba’ ya’anchaj yóok’ol 24.52 por siiento, beey úuchik u chíikpajal ichil u xaak’alil Una mirada a la pobreza municipal, beeta’ab tumen Instituto Mexicano para la Competitividad (IMCO).
Beyxan, Consejo Nacional de Evaluación de la Política de Desarrollo Social (Coneval) tu ya’alaj, ichil 2015 tak 2020e’, méek’tankaajo’ob chíikpajo’ob tumen ya’abchaj u póorsentajeil óotsil kajnáalo’obe’ leti’ le je’elo’oba’: Tulum, Quintana Roo; Atil, Sonora; Santa María Coyotepec, Oaxaca; Akil, Yucatán, ichil uláak’o’ob. 
Xaak’ale’ ku ya’alik xane’, u péetlu’umil Yucatáne’ ku chíikbesik yaan ba’alob ku binetik ti’al u no’ojan yantal u najo’ob ti’al utsil kuxtal.
Ichil xaak’al beeta’ab tumen IMCOe’, chíikpaj kaajo’ob tu’ux asab ya’abchaj óotslil. Ichilo’obe’ ti’ yaan Estado de México, Yucatán yéetel Oaxaca, tu’ux ka’anchaj ichil u 23 yéetel 53 por siientoil. 
 
 
IMCOe’ tu xak’altaj ba’ax chíikpaj ti’ le meyaj beeta’ab tumen Consejo Nacional de Evaluación de la Política de Desarrollo Social (Coneval), ichil tuláakal u noj lu’umil México. “U yojéelta’al ba’ax ku yúuchul ti’ lalaj méek’tankaajo’obe’ k’a’anan ti’al u na’ata’al ba’ax talamilo’ob ku máansik kaaj, tumen beyo’ yaan xan u páajtal u patjo’olta’al a’almajt’aano’ob ti’al u ts’aatáanta’al ba’al ti’al u yutsil kaaj”, a’alab tumen le mola’ayo’.
U méek’tankaajil San Juan Chico Chicomezúchil, Oaxaca leti’e’ tu’ux jach ya’abchaj óotsil máak, úuchik u ka’antal 52.95 por siiento, tu paache’ ti’ yaan Chicoloapan, Estados de México, tu’ux j náak 25.02 por siiento; tu yóox kúuchile’ ti’ yaan Tinum, Yucatán tu’ux ka’anchaj 24.52 por siientoil, yéetel yu ts’ook kúuchilo’obe’ ti’ yaan Chiautla yéetel Ixtapaluca, tu ka’ap’éelal Estados de México ichil 23.95 yéetel 23.48 por siiento. 
Ichil 2015 yéetel 2020, u póorsentajeil kaaj tu’ux asab ya’abchaj ba’al ti’ ti’al u yantal u meyajilo’ob toj óolale’ ya’abchaj yóok’ol u 90 por siientoil ichil u méek’tankaajilo’ob México.  
 
Xak'alutskíinsa'an tumen: Sasil Sánchez Chan"
19/12/2021,La Jornada Maya,Sasil Sánchez Chan,Jo',Ch’a’ajóolta’ab u nu’ukbesajil u kaláanta’al u peek’ilo’ob Kukulkán,"U mola’ayil Cultur yéetel uláak’ múuch’kabilo’ob kaláantiko’ob ba’alche’obe’ yaan u ch’a’ajoltiko’ob le lunes 20a’, u nu’ukbesjail “Operación Rescate de perritos de Kululkán”, tumen ts’o’ok u yila’ale’ yaan uláak’ u múuch’il peek’o’ob ku na’akalo’ob Chichén Itzá, tumen je’el u p’atik ich sajbe’entsil u toj óolal máak. Tu ja’abil 2019 ka’aj káaj meyaj ti’al u kaláanta’alob, le beetik ku yila’al bix yanik u toj óolal le peek’o’obo’ yéetel wa ku béeyta’ale’ ku ts’áabalo’ob máatbil.
 
 
Xak'alutskíinsa'an tumen: Sasil Sánchez Chan"
21/12/2021,Jairo Magaña,Sasil Sánchez Chan,Kaanpech,Táanxel kajil máako’ob túuxta’ab Kaanpeche’ ts’o’ok u ch’a’ako’ob bej u biino’ob tu xamanil México,"Ichil ba’ax j ts’a’ab k’ajóoltbil tumen Mesa para la Construcción de la Paz, táanxel kajil máako’ob túuxta’ab Kaanpech ti’al u ts’a’abal u ju’unil u yantalo’ob te’e noj lu’uma’, ts’o’ok u ch’a’ak bej u bino’ob tak tu xamanil u noj lu’umil México, beey úuchik u ya’alal tumen Aníbal Ostoa Ortega, máax beetik u meyajnáalil Gobierno ti’ u lu’umil Kaanpech, úuchik u beeta’al múuch’tambal tu’ux táakbesa’ab u jo’olpopilo’ob México yéetel jun jaats u aj meyajilo’ob Layda Sansores.
Ichil ba’ax j ts’a’ab k’ajóoltbile’, ojéelta’ab yanchaj kex mil 500 táanxel kajil máako’ob k’ujsa’abob Kaanpech ti’al u jeel ts’a’abal u biisaob; le kun ts’áabilo’ yaan u páajtal u k’a’abéetkunsiko’ob jump’éel ja’ab, tu jo’oloj k’uba’ak ti’ob, ti’al beyo’, u páajtal u máano’ob ichil u noj lu’umil México ich jáalk’abil.
 
 
Nook’o’ob yéetel nu’ukulo’ob j ts’a’ab ti’ob ti’al u yutsil yantalo’ob tu kúuchil keetil báaxal Concordiae’ u ch’a’amaj tu máano’ob; kúuchil walkila’ jóojochil. Beey túuno’, ikil táan u bin le táanxel kajil máako’oba’, ma’ táan u k’a’abéetkunsa’al u jeel taak’in tumen u mola’ayil Secretaría de Desarrollo Social y Humano (Sedesyh). Ts’o’okole’, ma’ xan ojéela’an wa yaan máax tu k’exaj u tuukul ti’al u máano’ob kajalkaaj, tumen ka’ache’, yanchaj jaytúulo’obe’ tu yóotajo’ob p’áatal México, chéen ba’axe’ ti’ uláak’ péetlu’umo’ob. U ya’abile’ tu ya’alaj u p’áatal Méxicoe’, tu ya’alaj ma’ Kaanpech u k’áato’ob p’áatali’, tumen yaan u kaxtiko’ob tu’ux u meyajtiko’ob ba’ax u yojelo’ob.
Tu ts’ooke’ Ostoa Ortega tu ya’alaje’, ma’ yáax tukulta’an wa yaan u k’áata’al u jeel taak’in u ti’alo’ob, wa ka yanak u k’éexel ba’al ti’ le mola’ayo’obo’, ti’al u páajtal u yáanta’al táaxel kajil máako’ob, ba’ale’ úuchik u yantal tsikbal yéetel x jala’ach Layda Sansores San Román, yéetel uláak’ u meyajnáalilo’ob jala’ache’, je’ets’e’ yaan u beeta’al ba’ax k’a’abéet ti’al u yáanta’alob, chéen ba’axe’ tu’ux ma’ u p’a’atal paachil kaanpechilo’ob.
Xak'alutskíinsa'an tumen: Sasil Sánchez Chan"
21/12/2021,Abraham Bote Tun,Sasil Sánchez Chan,"Mérida, Yucatán",U meyaj yukatekoil mola’ayobe’ tu kaxto’ob no’ojan xíimbalil yéetel u kananil yóok’ol kaab ich 2021: IYEM,"Ka’alikil táan u ja’abil 2021 yéetel yóok’lal ba’ax úuch yéetel u pak’be’en k’oja’anil Covid-19e’, yanchaj u táanilkúunsa’al no’oja’an xíimbalil yéetel u kananil yóok’ol kaab tumen yukatekoil mola’ayob, beey úuchik u ya’alik Antonio González Blanco, máax jo’olbesik Instituto Yucateco de Emprendedores (IYEM).
Ichil ba’ax tu ya’alaje’, te’e ja’aba’, t’o’oxa’ab tumen le mola’ayo’, óoxp’éel miyoon yéetel uláak’ táanchúmuukil pesos ti’al u yutsil 50 u p’éel mola’ayob yéetel meyajo’ob ku beeta’al Yucatán.
Beyxan, yóok’lal u nu’ukbesajil Activación Empresarial Artesanal, k’a’abéetkunsa’ab jump’éel miyoon 700 mil pesos ti’al u ts’a’abal 350 u p’éel kaambalxook ti’ aj meyajk’abo’ob.
 
 
Le ja’ab máaniko’, tu ya’alaj, k’a’abéetkunsa’ab 200 miyoonesil pesos ti’al u yutsil mola’ayo’ob talamchaj ba’al ti’ob yóok’lal pak’be’en k’oja’an. 
U xaak’alil Estudio sobre la Demografía de los Negocios (EDN) 2020, beeta’ab tumen Instituto Nacional de Estadística y Geografía (INEGI) tu chíikbesaje’ maanal 12 mil úunidadesil mola’ay yanchaj Yucatán. Le je’elo’ ku ye’esike’, kex talamchaj ba’ale’, béeychaj u je’ebel túumben mola’ayob.
Antonio González tu ya’alaj walkila’, mola’ayobe’ táan u meyajtiko’ob uk’be’en yéetel janabe’en ba’al; nook’, ba’ale’ kéen beeta’ake’, ku kaxta’al u k’a’abéetkunsa’al ba’ax ku beetik uts ti’ yóok’ol kaab; ku k’a’abéetkunsa’al ba’alob siijilo’ob te’e lu’uma’, je’el bix u yiits che’. Beyxan ku to’obol yéetel ba’ax séeba’an u ts’úukul. 
Ts’o’ok u káajal u yokol tu tuukul le moloa’ayoba’, wa ku k’a’abéetkunsiko’ob no’ojan ba’al ti’al u yutsil xíimbal yéetel ti’al u kaláanta’an yóok’ol kaabe’, ku yúuchul ko’onol tu beel yéetel ku yutsjil pakta’al ba’ax ku beetiko’ob, tu ya’alaj. 
Tu ts’ooke’, tu ya’alaje’, ti’al le ja’ab kun okola’ yáan u kaxta’al ka yanak uláak’ ya’abach taak’in ti’al u yúuchul meyaj yéetel ti’al u táakmuk’ta’al mola’ayob te’e péetlu’uma’.
Xak'alutskíinsa'an tumen: Sasil Sánchez Chan"
21/12/2021,La Jornada Maya,Sasil Sánchez Chan,"Playa del Carmen, Quintana Roo",Je’eb kúuchil ti’al náaysaj óol tu kaajil Playa del Carmen,"Tu yáak’abil le domingo máanika’, j k’a’aytab u káajal u meyaj u kúuchil u sáal xíimbal máak yóok’ol bat te’e le quintanarroil noj kaajo’. Le je’elo’, jump’éel kúuchil ti’al u náaysaj óol, ts’o’okole’ x ma’ bolil. Beyxan, ma’ili’ je’ebeke’, t’a’aba’ab u náabideñoil che’ j ts’a’ab Villas del Sol. Le kúuchila’ yaan u je’ebel sáansamal, ichil láas 4 u taal u chíinil k’iin, tak láas 10 áak’ab, tak tu k’iinil 7 ti’ enero ti’ u ja’abil 2022.  
 
 
Xak'alutskíinsa'an tumen: Sasil Sánchez Chan"
21/12/2021,Ap / Efe,Sasil Sánchez Chan,Ciudad de Guatemala,Ku k’áata’al ka xaak’alta’ak úuchik u kíimil máaswalo’ob tu lu’umil Guatemala,"Ya’abach máake’ tu k’alajo’ob noj bej le lunes máanika’, ti’al u k’áatiko’ob ka xak’alta’ak bix úuchik u kíimil 13 u túul máak, tu’ux táaka’an xan juntúul kanan kaaj, tu chan kaajil Chiquix, tu méek’tankaajil Nahulá, Sololá. 
 
 
Xak'alutskíinsa'an tumen: Sasil Sánchez Chan"
22/12/2021,Abraham Bote Tun,Sasil Sánchez Chan,"Mérida, Yucatán",U Kúuchil Xook Solylunae’ tu t’oxaj maaya áanalte’ob tu noojolil u lu’umil Yucatán,"Ts’o’ok u máan ukp’éel ja’ab káajal u t’o’oxol yéetel u péektsilta’al xook beyxan áanalte’ob tumen u múuch’kabil Solyluna; u meyaje’ ku beetik ich ka’ap’éel t’aan, káastelan yéetel maaya, ichil u kaajilo’ob u noojolil Yucatán, ti’al u kaxtik u mu’uk’ankúunsik maaya t’aan yéetel miatsil, ba’ale’ beyxan ti’al u xan u táakmuk’tik u ka’anal xook yéetel ts’íib ichil paalal yaan u ja’abil ichil óoxp’éel tak wakp’éel.
Beyxan, ichil meyaj ku beetike’, ti’ yaan u ts’áak kaambal xook, ti’al aj ka’ansajo’ob, u yuumil paalal, yéetel paalal, ikil táan meyaj u nu’ukbesajil U Kúuchil Xook Solyluna. Ichil ba’ax túun ku kaxtike’ ti’ yaan ma’ u ch’éenel u t’a’anal maaya, beyxan u yila’ale’ je’el u páajtal u yúuchul kaambal yéetel le t’aana’, tumen kéet yanik yéetel uláak’ t’aano’ob, je’el bix káastelan. 
 
 
Te’e ja’aba’, ts’o’ok u k’u’ubul manaal ti’ mil 200 u p’éel u páaketesil áanalte’ob ichil u najilo’ob xook preescolar yaan tu méek’tankaajilo’ob Cantamayec, Cholul, Mayapán, Teabo, Chacsinkin, Ozkutzcab yéetel Maní. Ichil ba’ax t’oxa’abe’ ti’ yaan ka’ap’éel áanalte’ob ti’al xook, ka’ap’éel ti’al u yúuchul meyaj, boono’ob yéetel ch’ilib ts’íib.
María Joana Hijlkema yéetel Sasil Sánchez Chan, máax jo’olbesik u múuch’kabil Solyluna yéetel máax jo’olbesik nu’ukbesaje’, tsikbalnajo’ob yéetel La Jornada Maya ti’al u ya’aliko’ob bix u xíimbal le meyaja’.
Joana Hijlkema tu ya’alaje’ le meyajo’ káaj tu ja’abil 2013, yéetel u yáantajil W.K. Kellogg Foundation ich múul meyaj yéetel Universidad del Estado de Ohio, ti’al u kaxta’al u táakmuk’ta’al u kaambal paalal, tumen beyo’ yaan xan u páajtal u yutsil xíimbalo’ob tu paahcil k’iin. “To’one’ k meyaj yéetel xi’ipalalo’ob, beyxan x ch’úupalalo’ob ts’íibta’an u k’aaba’ob ti’ preescolar, áanalte’ob k t’oxike’ ts’íibta’an ich maaya yéetel káastelan”, tu ya’alaj.
Ichil nu’ukbesaj ku beetiko’obe’ yaan u jaatsilo’ob meyaj: u ts’a’abal áanalte’ob, u ts’a’abal kaambal xook ti’ paalal yéetel u na’tsilo’ob, u beeta’al u kúuchilo’ob áanalte’ob te’e najilo’ob xooko’, ichil uláak’ ba’alo’ob. U tuukulile’, leti’ u béeytal u kanik máak bix je’el u páajtal u yáantik u paalal kaambal, ti’al u káajal u kanik bix unaj u yúuchul xook yéetel bix le woojo’obo’. 
Ba’ale’, úuchik u taal Covid-19e’, yanchaj u k’as je’elsa’al tuláakal le meyajo’ob suuka’an ka’ach u yúuchul te’e najilo’ob xooko’; le beetik yanchaj u k’éexel jayp’éel ba’alob. Yóok’lale’, beetchaj mejen áanalte’ob ti’al u biinsik paalal tu yotoch, ti’al beyo’ u beetik wa ma’ táan u páajtal u bin te’e najil xooko’. U tuukulile’, ma’ u seen p’áatalo’ob paachil, tumen ya’abach ti’ leti’obe’ ma’ táan u páajtal u ch’a’ako’ob xook ti’ Internet.
María Joana tu ya’alaje’, ts’o’ok u yilik te’e najilo’ob xooko’ mina’an tuláakal le nu’ukulo’ob k’a’abéet ti’al u yúuchul kaambal je’ex unajo’. Beey túuno’, Sasil Sáncheze’ tu tsikbaltaje’, ti’ ya’abach kaaje’ óoli’ chéen káastelan ku t’a’anal yéetel ku ye’esa’al, ba’ale’ táan u kaxta’al u yúuchul kaambal ich maayat’aan.  
Yaan xan ka’anjsajo’ob tsikbaltike’, kex ka u meyajto’ob maaya te’e preescolaro’obo’, kéen yanak u máan paalal primariae’ ku láaj k’éexel ba’alich káastelan, le beetik kaambal káajsa’ane’, ku xóot’ol yéetel tu paache’ ku ch’éenel u t’a’anal le t’aano’. “To’one’ k k’áat ka chíikpajak maayat’aan ichil kaambal, xook yéetel ka na’atake’ láayli’ ku yutstal u yúuchul kaambal ich maayat’aan”. tu ya’alaj Sánchez Chan.
Kex ti’ kaambal yaan jun jaats jóoksa’al ti’al maayaobe’, ya’abach juntéenake’ aj ka’ansajo’obe’ ma’ táan u t’aniko’ob máasewal t’aan, wa ma’ táan u chúukpajal ba’ax k’a’abéet ti’al u ka’ansajo’ob.
Ti’al u enero ti’ le ja’ab ku talaa’ yaan u ka’a t’o’oxol áanalte’ob, ti’al u chúukpajal u k’a’amal nu’ukbesaj te’e kaajo’obo’. Wa taak u yojéeltik máak uláak’ ba’alo’obe’ ku páajtal u xak’alta’al u kúuchil: www.facebook.com/SOLYLUNAOficial.
Xak'alutskíinsa'an tumen: Sasil Sánchez Chan"
22/12/2021,La Jornada Maya,Sasil Sánchez Chan,"Mérida, Yucatán",Elisa Chavarreae’ tu náajaltau noj ketlam yóok’lal maaya ts’íib,"X maaya ts’íib síij tu kaajil Chumayel, Yucatáne’, yaan u chíimpolta’al úuchik u náajaltik u XV u téenal u beeta’al Premio Internacional de Poesía del Mundo Maya Waldemar Noh Tzec 2021, páayt’anta’ab tumen u Ayuntamientoil Calkini’ yéetel Dirección de Cultura y Deporte.
Xak'alutskíinsa'an tumen: Sasil Sánchez Chan"
23/12/2021,Joana Maldonado,Sasil Sánchez Chan,"Cancún, Quintana Roo","Chirriadora kaan, ba’alche’ ku máan ka’alikil jok’a’an k'iin","U k’aaba’ ich káastelan t’aane’: chirriadora neotropical wa chicotera, ichil uláak’ k’aaba’ob pata’an ti’; Coluber mentovariuse’ táaka’an ichil u jeeneroil Masticophis, yéetel ti’ ku yantal tu noojolil u noj lu’umil México, tu petenil Yucatán, je’el bix xan Guatemala, Belice, El Salvador,  yéetel Honduras, ichil uláak’ u noj lu’umilo’ob Centroamérica, tu’ux samal ooxol yéetel samal ja’ajalil yanik, wa neotropical. U mola’ayil Secretaría de Medio Ambiente y Recursos Naturales (Semarnat), ma’ táan u jatsik le kaana’ ichil le ba’aleche’ob sajbe’entsil yanik u ch’éejelo’ob.
J biologóo Roberto Rojo, máax jo’olbesik Planetario tu méek’tankaajil Playa del Carmene’, ku tsolik Masticophis kaano’obe’​, jump’éel u jejeláasil kaan, ti’ lajun yano’ob je’el bix le je’ela’. Le chan ba’alche’a’ ma’ táan u loobiltiko’ob wíinik, mina’an u k’i’inam ba’ale’ ku chi’ibal wa ku sajaktal.
Chirriadora kaane’ ti’ lu’um ku máan, kex tumen láayli’ u kajtal ti’ xíiw yéetle che’; ka’alikil yaan k’iin suuka’an u péek. Kéen máanak chuuke’, séeba’an u péek, ts’o’okole’ u yiche’ nuuktak. Ti’al u tséentikubáaje’ ku jaantik x meerech’, mejen ba’alche’ob yéetel mejen kaano’ob xan. 
 
 
“U séeba’anil u péeke’ ku cha’ak u chukik x meerech’o’ob, ts’o’okole’ ma’ séeba’an u yila’alo’ob mix u chuka’alo’obi’”, tu tsikbaltaj.
Jump’éel ba’al séeba’an u yila’al ti’ chirriadora kaane’, leti’ chowak nej ku káajal tu’ux ku ts’o’okol u baakel u t’e’et.  “Le tu’ux yaan u baakel u t’e’ete’ ti’ yaan xan u joolil u yiito’ob, tumen te’el ku wiixo’ob, ku ta’ob yéetel ku nup’ikubáaj ti’al u yantal u mejenil, ts’o’okole’ te’e xan ku káajal u tíip’il u nej”, ku tsikbaltik. Beyxan ku ya’alike’, yaan uláak’ ba’alche’ob, je’el bix och kaane’ ma’ chowaktak u neji’, kúulpach ti’ chirrioneras.
Yóok’lal beyka’aj chowakil u neje’ jóok’sa’an ya’abach tsikbalo’obi’, le beetik pata’an xan u k’aaba’ beey chicotera wa chirrionera, tumen óoli’ beey “jun t’o’ol” chicotazos ku jóok’sik kéen u yu’ub sajbe’entsil yanik, le beetike’ séeba’an u jáanjan péek. 
Chirriadora kaane’ je’el u k’uchul u p’is tak 182 sentiimetróos u chowakil, ba’ale’ yaan ojéela’an k’ucha’an tak 259 sentiimetróos.
“Kéen péeknake’ ku káajal u t’o’ot’och yéetel u nej, le beetike’ chicotera u k’aaba’ xan, ba’ale’ chéen ku beetiko’ob kéen u yu’ubo’ob táan u ch’a’apachta’alob, yéetel chéen leti’e’ súutuk ku péeko’ob beyo’ (…) suuka’ane’, ku yila’alo’ob kéen jo’op’ok u bino’ob, jach séeba’an u péek”, tu tsikbaltaj.
U sóol u paache’ jump’éelili’ u boonil. Tu ka’analile’ óol chak wa ta’anpose’en; u poole’ óol kóoch. J biologóo Roberto Rojo ku ya’alike’, le kaana’ ma’ séeba’an u jaanta’al tumen uláak’ ba’alche’i’ yóok’lal u séeba’anil u péek kéen chan xuulchajak, ba’ale’ ti’ uláak’ u péetlu’umilo’ob Méxicoe’, te’e xamano’, yaan ch’íich’ ku tsa’ayal u chukej.
Te’e noojol-lak’ino’ yaan ch’i’ich’o’ob suuk u jaantik kaan, ba’ale’ ma’ xan táan u chujko’ob mix tu táankalemil le kaana’ tumen séeba’an u bino’ob.
Xak'alutskíinsa'an tumen: Sasil Sánchez Chan"
28/12/2021,La Jornada Maya,Desconocido,Jo',"Tu kúuchil Estadio Sostenible de Yucatán yaan u yantal tu’ux u je’elel Tsíimin K’áak’, tu k’a’aytaj Vila Dosal","Tumen u jala’achil Yucatáne’, Mauricio Vila Dosal, tu péeksaj ba’al, yéetel tumen ma’alob u biinsikubáaj yéetel u jala’achil u noj lu’umil Méxicoe’, tu béeykunsaj u béeytal u ts’a’abal u kúuchil je’elel Tren Maya kéen kóojok Estadio Sostenible de Yucatán (ESY).
Kúuchile’ ti’ kun j ts’a’abil tu xamanil Jo’; tu tséel tu’ux kun yantal ESY. Ts’o’okole’ jump’éel ba’ax jach k’a’anan u yila’ale’ leti’ u k’áata’al Tren Maya te’elo’, ba’ale’ tu’ux ma’ u beetik u jelpajal bix u máan kis buutso’obi’, le beetike’ yaan u yilik ka beeta’ak u beel yáanal lu’um.
“Yaan u yantal u beel yáanal lu’um, je’el bix ti’ noj lu’umo’ob yaan te’e náachilo’. Noj meyaj le ku taalo’ ti’al máax ti’ k’ube’entaj ka u beetej, ba’ale’ ku ya’aliko’obe’ je’el u tsa’ayal u beetiko’ob”, tu jets’aj Vila Dosal. 
 
 
Meyajo’obe’ yaan u káajal tu chúumukil u winalil enero; ts’o’okole’ ti’al u béeytal u beeta’al bej yáanal lu’ume’ yaan u k’a’abéetkunsa’al óoxp’éel u tóoneladasil wáak’al ba’al. Jala’ache’ tu ki’imak óoltaj ma’ táan u yantal u k’a’alla bejo’ob tu yóok’lal.
K’áata’ab ka yanak tu’ux u je’elel Tren Maya tu noj kaajil Jo’ -je’el bix le kun ts’a’abil Hacienda Teyatumen k’a’abéet u yila’al bix u mu’uk’ankúuna’al náajal te’e noj lu’uma’. 
ESYe’, tu ya’alaj, yaan u kaxtik u kóolik máak ti’al u xíimbalta’al le lu’uma’; ts’o’okole’ jach ma’alob ka yanak tu’ux u je’elel Tsíimin K’áak’ te’elo’, tumen yaan páajtal u cha’anta’al keetilo’ob báaxal wa tak kóonsierto’ob.
Beyxan, yóok’lal ba’ax yaan u ya’al u kajnáalilo’ob Sodzil Norte yéetel Cordemex, Mauricio Vila tu ya’alaje’, ts’o’ok u káajal u tsikbal yéetelo’ob, ti’al u ma’anal u k’áaxo’ob, ba’ale’ u tojol kun bo’otale’ maanal ti’ le unajo’; ts’o’okole’ tu paachil k’iine’, yaan u beete’al uláak’ najo’ob, yéetel kúuchilto’ob je’el bix otelo’ob yéetel plaasas."
28/12/2021,La Jornada Maya,Desconocido,"Playa del Carmen, Quintana Roo",K’e’ex u beel Tren Maya ti’al ka máanak yáanal lu’um; yaan u páajtal u cha’anta’al ts’o’ono’oto’ob,"Tumen yanchaj talamilo’ob ti’ le lu’um tu’ux tukulta’an u beeta’al u bejil Tren Maya, ti’ jun t’o’ol yaan tu jáal ja’il Quintana Roo, u mola’ayil Fondo Nacional de Fomento al Turismo (Fonatur) tu jets’aje’ yaan u beetik k’eexilo’ob ti’al ka máanak yáanal lu’um, ti’al beyo’ u páajtal u k’a’abéetkunsik áakto’ob yaan te’e baantao’. Yaan tu’uxe’ yaan tak u páajtal u cha’antal tak tuláakal le ts’onoto’ob yaan te’e k’áaxo’obo’.
Ichil u jaatsil 5 mantats’ beeta’an k’eexilo’obi’, tumen yaan ya’abach máako’ob k’áatik beyo’, ti’al u no’ojanchajal bix u k’a’abéetkunsa’al lu’um ti’al le meyajo’obo’, wa tumen beey k’áata’ab tumen u yuumil u mola’ayilo’ob Riviera Maya.
 
 
Ti’ k’a’aytajil tsikbal beeta’ab tumen u mola’ayil u noj lu’umil Méxicoe’, a’alab u túumben bejil Trene’ yaan u máan tu tséelil u noj bejil Cancún-Tulum, chéen ba’axe’ yáanal lu’um, óoli’ je’el bix yanik u beel meetróo, ti’al túun beyo’ u k’a’abéetkunsa’al tu beel ba’axo’ob seen yaan te’elo’, je’el bix áaktuno’ob. Le beetike’ ts’o’ok xan u káajal u beeta’al xaak’alo’ob te’e k’áaxo’.
Tu beelil u bine’, yaan tu’ux yaan u páajtal u yila’al ts’ono’oto’ob. U éetsasyonesile’ yaan u jats’utskíinsa’al yéetel ba’ax suuk u yiila’al te’e baantao’, ts’o’okole’ yaan xan u yantal u eebilo’ob yéetel u éelebadorilo’ob ti’al u yokol máaki’. Yaan u ts’a’abal tu méek’tankaajilo’ob Puerto Morelos, Playa del Carmen yéetel Tulum. Ku tukulta’ale’ yaan u láaj ts’o’okoll meyajo’ob ti’al u káajbal u ja’abil 2024.
Ka’alikil u beeta’al meyajo’obe’ yaan u yila’al ma’ u jelbesa’al mix jump’íit le noj bejo’, tumen sáansamal te’elo’, ku máan ya’abach kiis buutso’obi’. Kex beyo’ mola’aye’ tu ya’alaje’ k’a’anan u yilik máak bix kun úuchul ba’al ti’al u chúukpajal u súutukil u bin wa tu’ux kéen máanak te’elo’."
28/12/2021,La Jornada Maya,Desconocido,Jo',Máaxo’ob manik k’aaxo’obe’ ku tu’usulo’ob: a’alab ti’obe’ yaan u ts’o’onotil,"U túumbenil bix táan u tu’usul máak kéen mana’ak k’áax wa naj ti’ u péetlu’umil Yucatáne’, táan u jach úuchul tuka’atéen, tumen kéen yanak táanxel kajil máako’ob, wa tak weyilo’ob, ku yóotik u manao’obe’, ku kóojolo’ob yiknal kamp’éel mola’ayo’ob k’a’aytik ba’alo’ob chéen tuus, tumen ku ya’aliko’obe’ kéen ma’anak wa ba’ax k’áaxil tu lu’umil Yucatáne’ yaan bin u yantal tak u ts’ono’otil, ba’ale’ mix beyi’, beey a’alab tumen María Cristina Ojeda, máax chíikbesik Asociación Mexicana de Profesionales Inmobiliarios (AMPI) Mérida A.C."
28/12/2021,La Jornada Maya,Desconocido,México,U ki’iki’ cha’anil ka’an,"Tu ts’ook áak’abil le ja’aba’ yaniko’ona’, u nuxi’i book nook’ ka’ane’ yaan u ts’áakto’on u páajtalil k cha’antik u k’áaxal eek’, ba’ale’ mix u sáasil Uj kun juul, le beetike’ yaan u cha’anta’al le 2021 u p’éel sáasil kun báanalo’. Le je’ela’, yaan u k’i’itbesa’al yéetel 5G, ts’o’okole’ yaan u páajtal u yila’al x ma’ biinokulaares mix téeleskoopios. Chéen ba’ax ku k’áata’ale’ ka yanak u báakuna máak."
